{{Eländpunkt
 | Nimi = Resifi<br />Recife
 | Lidnanznam = Brasaorecife.PNG
 | Flag = Band recife.png
 | Lidnanznam text = Resifin lidnanznam
 | Flag text = Resifin flag
 | Valdkund = Brazilii
 | Eläjiden lugu = 1,617,183
 | Voz' = 2015
 | Pind = 218.4
 | Fail = Montagem Recife (3).jpg
 | Pämez' = [[Žuliu Džeral'du|Džeral'du Žuliu]] (2013-2016)
 | Telefonkod = +55-81
 | Aigvö = [[UTC]]-3
}}
'''Resifi''' ([[portugalijan kel'|port.]]: ''Recife'' [ʁeˈsifi]) om [[Brazilii|Brazilijan]] ühesanz' surtte lidn-millioner, [[Pernambuku]]-štatan pälidn, sen surembaine lidn. Lidnan aglomeracii otab videnden sijan Brazilijas ristitišton lugun mödhe (3,88 mln vl 2014). Resifi om konurbacijas [[Žaboatan-dus-Guararapis]]anke suves, [[Olind]]anke da [[Paulist]]anke pohjoižes.

Lidn om laivansauvomižen, elektrotehnižen tegimišton, Suviamerikan [[logistik]]an, turizman da torguindan sur' keskuz.

== Istorii ==
Vl 1537 keväz'kun 12. päiväl severz' [[portugalijalaižed|portugališt]] kalanikoiden kanzad panihe küläd nügüdläižen lidnan sijas. Vl 1593 lähine [[Olind]]-külä oli muretud angližel [[Lankaster Džeims|Lankasteral Džeimsal]]-piratal, Resifi tegihe udeks kodikš sen eläjiden täht da sijaližeks keskuseks.

17. voz'sadal Resifi oli Alaman Brazilijan pälidnaks.

20. voz'sadan augotišele änikoičii lidn tegihe Brazilijan kahtendeks znamoičendal kommertižeks keskuseks [[Rio-de-Žaneiro]]n jäl'ghe.

== Geografijan andmused ==
Resifi sijadase Brazilijan pohjoižpäivnouzmas, štatan päivnouzmpoles, sen aglomeracii vedase pohjoižespäi suvhe pidust' mererandpol't.

Lidn seižub [[Atlantine valdmeri|Atlantižen valdmeren]] päivlaskmaižel randal 4 metrad keskkorktusel, sijadase [[Beberibe]]- da [[Kapibaribe]]-jogiden ühthejoksmusel. Vanhad kal'hed rajonad ottas sarid niiden jogensus. Enamba 50 sildad om lidnas. Tropine mec madalil kukhil om lidnan lodehližeks palaks.

Sikš ku lidn sijadase kahesandel gradusal suvhe [[ekvator]]alpäi, ka klimat om [[subekvatorialine vö|subekvatorialine]] neps, om äi päivoikahid päivid. Keskmäine päivän lämuz om +24...+26°C vodes. Paneb sadegid 2452 mm vodes, kaikiš enamba sulakus-heinkus (320-380 mm kus), kuiv sezon om redukus-tal'vkus (178 mm kaikes sezonas).

Resifi alajagase 94 lidnanlaptha (port. üks'lugu ''bairro''), vspäi 1997 niid ühtetas 6 mikroregionha (port. üks'lugu ''microrregião'').

== Ižanduz ==
Resifin aglomeracijan [[kogosüdäiprodukt]] om enamba 75 bln R$ (vl 2012), sidä kesken Resifi-lidnan — 36 bln R$ (vl 2012, 15nz' sija Brazilijas). Ižandusen päsarak om administrativine holituz da tügi (KGP:n 37% vl 2012). Kahtenz' surtte om kommertine sarak (17%), koumanz' om civiline sauvond (10%). Tegimišt otab vaiše 4,5%.

[[Microsoft]]- da [[IBM]]-kompanijoiden Brazilijan palakundad sijadase lidnas. Brazilijan tedoiduzkeskusiden pol' om kesketadud Resifiš da ümbri siš.

== Transport ==
Kaks' rahvahidenkeskešt meriportad da Suvišurupoliškon surembaine [[verf']] (laivansauvond- da laivankohenduztegim) sijadase lidnas.

Avtobusad da metro oma kundaližeks transportaks lidnan südäimes. Metro radab vspäi 1985 (vl 2013 om 4 jonod, 40 stancijad, 71 km raudted, niišpäi 31-km pala om kebn metro).

[[Freire Žilberto|Freiren Žilberton]] nimel nimitadud rahvahidenkeskeine soda- da civiline «Guararapis»-lendimport (''REC'') sijadase 14 kilometras suvhe lidnan azjaližes keskusespäi. Sišpäi tehtas reisid [[Amerikan Ühtenzoittud Valdkundad|AÜV:oihe]], [[Evrop]]an maihe, [[Päivlaskmaine Afrik|Päivlaskmaižhe Afrikha]], mugažo Brazilijan südäimes.

== Homaičendad ==
<references />

[[Kategorii:Resifi| ]]
[[Kategorii:Pernambuku|*]]
[[Kategorii:Brazilijan lidnad]]
[[Kategorii:Eländpunktad kirjamišton mödhe]]
