Valentina Vasiljevna Lebedeva om sündnu 1. keväz’kud Mäggär’-küläha (Piterin agj) vepsläižehe kanzaha. Školan jäl’ges Valentina ajoi opendamhas Piterihe. Pohjoižes lidnas Valentina eli da radoi äi vozid. No kodima kaiken aigan oli hänen südäimes i maniti händast tagaze. Sikš, hän jäti suren lidnan da pördihe vepsän male. Nügüd’ Valentina eläb Kurb-küläs. 
Valentina kirjutab runoid vepsän kelel. Hänele om mel’he ičeze rahvahan kul’tur, verod, ičeze kodikel’. Filologian tedodoktor Nina Zaiceva kirjuti Valentina Lebedevan polhe: “Hän kirjutab runoid rahvahan ladul, mugoižel ladul, miččed oma vepsläižed pajod i voikud. Niiden kel’ om mugoine pehmed, jokseb aniku ojaine, sikš runoiš om äi paginsanoid”. 
Valentina tegeb suren radon: internetan kal’t hän starinoičeb kaikele mirule vepsläižiden enččiš tradicijoiš da veroiš, keradab vanhoid da nügüdläižid fotokuvid, ozutab nügüdläšt külän elod. Hänen internetan lehtpol’ om lujas popul’arine, sidä lugeba äjad ristitud i sanuba hänele sured spasibod hänen rados.
