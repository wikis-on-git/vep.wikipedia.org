{{Venälaižen Federacijan subjekt
|Nimi           = Altajan Tazovaldkund
|Venälaine nimi = Республика Алтай <small>(ven.)</small><br />Алтай Республика <small>(suvialt.)</small>
|Flag           = [[Fail:Flag of Altai Republic 1994.svg|150px|Altajan Tazovaldkundan flag]]
|FSCoA          = [[Fail:Coat of Arms of Altai Republic.svg|125px|Altajan Tazovaldkundan znam]]
|FlagLnk        = Altajan Tazovaldkundan flag
|CoALnk         = Altajan Tazovaldkundan znam
|FSMap          = [[Fail:Map of Russia - Altai Republic.svg|300px]]
|FSCtrWhat      = Pälidn
|FSCtrNm        = [[Gorno-Altaisk]]
|AreaRnk        = 35
|TotArea        = 92903
|WaterPrcnt     = 0.93
|PopRnk         = 81
|Eläjiden lugu  = 218,063
|PopCtDate      = 2018
|PopDens        = 2.35
|GDPRnk         = 84
|GDP            = 46,1
|GDPCtDate      = 2016
|GDP(PPP)       = 213,5
|FedDistrNm     = Sibirin
|EcRegNm        = Päivlaskmaižen Sibirin
|CadNo          = 04
|OfLangs        = [[venäkel']], [[altajan kel']]
|HeadTtl        = Tazovaldkundan pämez' da Ohjastusen ezimez'
|HeadNm         = [[Berdnikov Aleksandr|Aleksandr Berdnikov]]
|ViceTtl        = 
|ViceNm         = 
|LegislTtl      = Valdkundaližen Suiman ezimez'
|LegislNm       = [[Tületin Vladimir|Vladimir Tületin]]
|FSAnthem       = ''[[Altajan Tazovaldkundan gimn]]''
|Domain         = 
|MSK            = [[UTC]]+7 ([[MSK]]+4)
}}
'''Altajan Tazovaldkund''' ({{lang-ru|Республика Алтай}}, {{lang-alt|Алтай Республика}}) om üks' [[Venäma|Venälaižen Federacijan]] tazovaldkundoišpäi, sen [[Venälaižen Federacijan subjektad|subjekt]].

Se mülüb [[Sibirin federaline ümbrik|Sibirin federaližhe ümbrikho]].

Tazovaldkundan pälidn da üks'jäine lidn om [[Gorno-Altaisk]].

== Keled ==
Valdkundkeled oma [[venäkel']] da [[altajan kel']] Konstitucijan 13. kirjutusen mödhe. Mugažo [[kazahan kel']] kävutase oficialižiš kosketusiš kazahlaižiden eländsijiš.

== Istorii ==
Vn 1922 1. päiväl kezakud Oiratan avtonomižen agjan aluz oli pandud. Vs 1932 keväz'kun 2. päiväspäi nimitihe sidä Oirotan avtonomižeks agjaks, vs 1948 vilukun 7. päiväspäi — Mägi-Altajan avtonomižeks agjaks. Vn 1992 16. päiväl semendkud se läksi [[Altajan rand]]aspäi da sai Mägi-Altajan Tazovaldkund-nimed. Vs 1993 tal'vkun 12. päiväspäi nimitadas sidä Altajan Tazovaldkundaks.

Tazovaldkundan Konstitucii<ref>[http://constitution.garant.ru/region/cons_altai/ Altajan Tazovaldkundan Konstitucijan tekst. — ''Constitution.garant.ru''.] {{ref-ru}}</ref> om vahvištadud vn 1997 7. päiväl kezakud Valdkundaližen Suiman ezitajil. Se om väges möhembaižidenke vajehtusidenke.

== Geografijan andmused ==
[[Fail:Relief Map of Altai Republic.png|thumb|left|250px|Altajan Tazovaldkundan reljefan kart.]]
Tazovaldkundal om röunoid [[Hakasijan Tazovaldkund]]anke da [[Tuvan Tazovaldkund]]anke päivnouzmas, [[Mongolii|Mongolijanke]] da [[Kitai]]nke (sen [[Sin'czän-Uiguran avtonomine agj|Sin'czän-Uiguran avtonomiženke agjanke]]) suves, [[Kazahstan]]anke (sen [[Päivnouzmaižen Kazahstanan agj]]anke) suvipäivlaskmas, [[Altajan rand]]anke lodehes, [[Kemerovon agj]]anke pohjoižpäivnouzmas. Altajan Tazovaldkund om mererandatoi.

Pind om 92 903 km². Znamasižed joged oma [[Katun']] da [[Bii]] ližajogidenke. Kaikiš suremb järv om [[Teleckan järv]] (vai ''Altin Köl''', 230 km², 325 m süvütte).

Reljef om mägikaz, äi mägisel'gid kaidoidenke jogialangištoidenke. Altajan Tazovaldkundan da kaiken Sibirin kaikiš korktemb čokkoim om [[Beluh]]-mägenpä (4509 m, toižed nimed: ''Kadin Baži'', ''Uč Sumer'') tazovaldkundan suviröunal Kazahstananke.

Klimat om terav kontinentaline. Voden keskmäine lämuz om 0..+5 C° alangoiš, mägil — −6 C°.

Londuseližed varad<ref>[http://ekologia-ra.ru/sostoyanie-prirodnyh-resursov/mineralno-syrevye-resursy/ Altajan Tazovaldkundan mineraline torhuz. — Altajan Tazovaldkundan ekologijan portal (''ekologia-ra.ru'').] {{ref-ru}}</ref> oma [[kivihil']], [[bur hil']], metallad ([[raud|raudkivend]], [[kuld]], [[hobed]], [[vas'k]], [[vol'fram]], [[kobal't (himine element)|kobal't]], [[vismut]], [[tantal]], [[molibden]], [[artut']]), [[sauvondmaterialad]] ([[mouckivi]], [[kivi (material)|sauvondkivi]], [[savi|saved]], [[lete|letked]]), [[gidroenergii]].

== Tobmuz ==
[[Berdnikov Aleksandr|Aleksandr Berdnikov]] radab tazovaldkundan pämehen vs 2006 vilukun 20. päiväspäi. Hän-žo om tazovaldkundan ohjastusen ezimez'. Kaik rahvaz änestab händast videks vodeks. Tazovaldkundan pämez' märičeb ohjastusen strukturad. Hän paneb ministrid radnikusile sättutaden kandidatoid parlamentanke. Kaks' ezmäšt varapämest da nell' muite varapämest oma hänele abhu.

Altajan Tazovaldkundan parlament om üks'kodine Valdkundaline Suim ({{lang-alt|Эл Курултай}}). Kaik rahvaz valičeb sen 41 ezitajad videks vodeks. [[Tületin Vladimir|Vladimir Tületin]] radab Suiman ezimeheks vs 2016 sügüz'kun 29. päiväspäi.

Radonoigendai tobmuz om Altajan Tazovaldkundan Ohjastuz. Tazovaldkundan ministrused, komitetad da inspekcijad alištudas Ohjastusele.

Valitihe Tazovaldkundan pämest — Ohjastusen ezimest järgenduseližen kerdan vn 2014 14. päiväl sügüz'kud, [[Berdnikov Aleksandr|nügüdläine pämez']] sai vägestust ezmäižel tural (50,63%) da radab koumanden strokun jäl'geten. Valdkundaližen Suiman ühtnijoiden järgenduseližed valičendad oliba sil-žo päiväl (14.09.2014, 6. kucund).

== Eläjad ==
Vn 2010 kaiken Venäman rahvahanlugemižen mödhe eläjiden lugu oli 206 168 ristitud<ref>[http://www.gks.ru/free_doc/new_site/population/demo/perepis2010/svod.xls Venäman kaikenaigaine ristitišt vl 2010. — Rosstat (''gks.ru'').] {{ref-ru}}</ref>. Kaikiš suremb ristitišt om nügüd'. Vl 2018 kaikutte koumanz' ristit kümnespäi om lidnalaine.

[[Altajan Tazovaldkundan lidnad|Üks'jäine lidn]] om olmas tazovaldkundas. Vl 2016 kaik oli 6 eländpunktad enamba mi 5 tuh. eläjidenke.

Rahvahad (enamba 0,5% vl 2010): [[venälaižed]] — 55,7%, [[altajalaižed]] — 35,3%, [[kazahlaižed]] — 6,1%, [[ukrainalaižed]] — 0,5%, toižed rahvahad — 0,7%, rahvahuden ozutandata — 1,7%.

Erased toižed igähižed rahvahad: [[tuvalaižed]] — 0,08% (158 rist.), [[šorijalaižed]] — 0,04% (87 rist.).

== Homaičendad ==
<references />

== Irdkosketused ==
* [http://elkurultay.ru/index.php Altajan Valdkundaližen Suiman oficialine sait (''elkurultay.ru'').] {{ref-ru}}
* [http://www.gov.altai-republic.ru/ Altajan Tazovaldkundan pämehen da ohjastusen oficialine sait (''gov.altai-republic.ru'').] {{ref-ru}}

{{Venälaižen Federacijan subjektad}}

[[Kategorii:Altajan Tazovaldkund| ]]
