'''Mansid''' vai '''Mansilaižed''' (ičeze nimituz om ''мāньси'' da vanh nimituz om '''voguližed''') om vähäluguine rahvaz [[Venäma]]n keskuzpalas, eläb [[Hantin da Mansin avtonomine ümbrik|Hantin da Mansin avtonomižes ümbrikos]]; erased rahvahan ezitajad elädas mugažo toižiš [[Venälaižen Federacijan subjektad|Venäman subjektoiš]]. Se om [[hantilaižed|hantilaižiden]] kaikiš lähižemb heimrahvaz.

Mansilaižed pagištas [[mansin kel'|mansin kelel]], se om üks' [[suomalaiž-ugrilaižed keled|suomalaiž-ugrilaižiš kelišpäi]]. Tämbäi mansilaižiden läz koumed videndest kävutadas [[venän kel'|venän kel't]]. Vn 2010 kaiken Venäman rahvahanlugemižen mödhe mansilaižiden ühthine lugu om 12 269 ristitud.

== Nimituz ==
Rahvahan ičeze nimituz znamoičeb «mez'», «ristit»; nece sana tuli suomalaiž-ugrilaižes ''*mańćɜ''-sanaspäi «uk, mez', ristit», i voib löuta pojavid sanoid toižiš suomalaiž-ugrilaižiš keliš: маньть (''mańt́''), моньть (''mońt́''), мась (''maś'') [[hantin kel'|hantin keles]], mugažo [[mad'jaran kel'|mad'jaralaižiden]] ičeze nimituz üks'lugus — ''magyar''. Sil sanal om erazvuččid formoid mansin kelen erazvuiččiš paginoiš: ''mańśi'', ма̄ньсь (''māńś''), мӧ̄ньсь (''mɔ̄̈ńś''), мӓньцӣ (''mäńćī''), ма̊ньсь (''måńś'').

Kaks' vajeht om venäkeles sen rahvahan nimitandan täht: ''манси'' vai ''мансийцы'' äilugus i ''мансиец'' vai ''мансийка'' üks'lugus; voib kävutada ''манси''-vajeht nimitamha ukoid vai naižid. 

1920−1930-nzihe vozihesai kävutihe «voguline»-vajeht ({{lang-ru|вогул}}) nimitamha mansilašt; nece vajeh tuli hantin ''u̯oɣaĺ'' vai ''u̯oɣat́''-vaihilpäi. Ottas kävutamižhe sidä vajeht nimitamha mansilaižid völ erasiš keliš, ozutesikš, [[saksan kel'|saksan]] keles ''Wogul'', ''wogulisch''.

== Kel' ==
Mansilaižed pagišta venän kelel da mansin kelel.

::→ [[Mansin kel']]

== Elo ==
Mansilaižed päazjad oma [[kalanpüdand]], [[mectuz]], [[pedr]]oiden kazvatuz, [[maižanduz]] da kodiživatoiden kazvatuz. Kalanpüdand om levitadud [[Ob']]-jogel da [[Pohjoine Sos'v]]-jogel. [[Pedranvodind]] om ottud hantilaižilpäi 13.−14. voz'sadoiš. Maižanduz om ottud [[venälaižed|venälaižilpäi]] 16.−17. voz'sadoiš. Heiden kodiživatvodindan parahimad sarakod oma [[hebo|hebonvodind]], [[lindud|kodilindun]] kazvatand, henoiden da järedoiden sar'vikahiden živatoiden kazvatuz. 

Kalanpüdandan azeged oma [[azrag]]ad da [[kalaverk|verkod]].

Mansilaižiden elos tobj znamoičend [[sibirine kedr|sibirižel kedral]] om, kävutadas sidä keradamha pähkmiden järedoid satusid; otta kävutamižhe mugažo sen pun jürid erazvuiččiden kaluiden tegendan täht, ozutesikš, astjoid da konorid. [[Toh'|Tohesižed]]-ki tegesed oma levitadud, mansilaižed oma mahtavad lujas radon tohenke aigan.

Mansine rahvahaline söm oma kala, liha da marjad. Hö ei sögoi [[sened da babukad|senid]], sikš miše meletadas, miše sened oma käredoihe [[rahkoid|ižandeižihe]] sidodud. 

Tämbäi mansilaižiden 45% elädas lidnoiš. 

== Homaičendad ==
<references/>

{{Commons|Category:Mansi}}

[[Kategorii:Venäman rahvahad]]
[[Kategorii:Rahvahad kirjamišton mödhe]]
[[Kategorii:Pohjoižen igähižed rahvahad]]
