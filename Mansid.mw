'''Mansilaižed''' (ičeze nimituz om мāньси da vanh nimituz om voguližed) om vähäluguine rahvaz [[Venäma|Venämas]], kudamb eläb [[Hantin da Mansin avtonomine ümbrik|Hantin da Mansin avtonomine ümbrikos]]; erased elädas mugažo toižiš [[Venälaižen Federacijan subjektad|subjektoiš]]. Se om [[Hantilaižed|hantilaižiden]] kaikiš lähižemb rahvaz. Hö pagišta [[Mansin kel'|mansin kelel]], kudamb om üks' [[Suomalaiž-ugrilaižed keled|suomalaiž-ugrilaižišpäi kelišpäi]], no tämbäi läz 60 % mansilaižiden kävutadas [[Venän kel'|venän kel't]]. 

Vl 2010 mansilaižiden ühthine lugu oli 12 269 ristituid.

== Nimituz ==

Rahvahan ičeze nimituz znamoičeb «mez', ristit»; nece sana tuli suomalaiž-ugrilaižilpäi ''*mańćɜ''-sanalpäi «uk, mez', ristit» da voib löuta pojavid sanoid toižiš suomalaiž-ugrilaižiš keliš: маньть (''mańt́''), моньть (''mońt́''), мась (''maś'') [[hantin kel'|hantin keles]], mugažo [[Mad'jaran kel'|mad'jaralaižiden]] ičeze nimituz üks'lugus — ''magyar''. Mansin kelen erazvuiččiš paginoiš erazvuččid formoid om sil sanal: ''mańśi'', ма̄ньсь (''māńś''), мӧ̄ньсь (''mɔ̄̈ńś''), мӓньцӣ (''mäńćī''), ма̊ньсь (''måńś'').

Sidä rahvast nimitamha kaks' vaihoid om venän kelel: манси vai мансийцы äilugus da мансиец vai мансийка üks'lugus; манси vaihed voib kävutada ukod vai naižed nimitamha. 

1920—1930 vozihesai kävutiba «voguline»-vaihed (вогул) mansilašt nimitamha; nece vajeh tuli hantin ''u̯oɣaĺ'' vai ''u̯oɣat́''-vaihilpäi. Sidä vaihed kävutadas völ erasiš keliš mansilašt nimitamha, ozutesikš, [[Saksan kel'|saksan]] ''Wogul'', ''wogulisch''.

== Kel' ==

Mansilaižed pagišta venän kelel da mansin kelel.

::→ [[Mansin kel']]

== Elo ==

Mansilaižed päazjad oma kalatuz, mectuz, pedroiden kazvatuz, [[maižanduz]] da kodiživatoiden kazvatuz. Kalatuz om levitud [[Ob']]-jogel da Pohjoine Sos'va-jogel. Pedroiden kazvatuz om ottud hantilaižilpäi XIII—XIV voz'sadoiš da maižanduz om ottud [[Venälaižed|venälaižilpäi]] XVI—XVII voz'sadoiš. Heiden kodiživatoiden kazvatusen parahimad oksad oma [[Hebo|heboiden]] kazvatuz, [[Lindud|lindkazvatuz]], henoiden da järoiden sarvživatoiden kazvatuz. 

Kalatusen azeged oma azragad da verkod. 

Mansilaižiden elos tobj znamoičend [[sibirine kedr|sibirižel kedral]] om, kudambad kävutadas pähkmiden järedad satusid keradamha; sen pun jürid kävutadas mugažo erazvuiččid kaluid tegemha, ozutesikš, astjoid da konorid. [[Toh'|Tohesižed]] tehnused oma levitud-ki: mansilaižiden oma lujas mahtavad rados tohenke. 

Heiden söm oma kala, liha da marjad. Hö ei sönugoi senid, sikš miše meletiba, miše sened oma sidodud käredoidenke izandaižidenke. 

Tämbäi mansilaižiden 45% elädas lidnoiš. 

== Homaičendad ==
<references/>

[[Kategorii:Venäman rahvahad]]
[[Kategorii:Rahvahad kirjamišton mödhe]]
[[Kategorii:Pohjoižen igähižed rahvahad]]
