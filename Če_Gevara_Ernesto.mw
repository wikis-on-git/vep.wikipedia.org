{{1000}}{{A10000}}
{{Personalii
| изображение = CheHigh.jpg
| описание изображения = Ernesto Če Gevara vn 1960 5. päiväl keväz'kud, francižen «La Kuvr»-lämuzlaivan poukahtusen sijanno
}}
'''Ernesto Če Gevara''' ({{lang-es|Ernesto Che Guevara}} [ˈtʃe ɣeˈβaɾa], täuz' nimi '''Ernesto Gevara'''; sünd. [[14. kezaku]] [[1928]], [[Rosario]], [[Argentin]] — kol. [[9. reduku]], [[1967]], La Iger-külä, [[Bolivii]]) oli latinamerikaine revolücioner, lekar' (hirurg i dermatolog) da regbist, [[Kuba]]n valdkundmez'. Oli vn 1959 [[Kuban revolücii|Kuban revolücijan]] ühteks [[komandante]]išpäi. «Če» om levitadud Argentinas kucundsana.

== Aigaližed voded ==
Ernesto oli sündnu ezmäižeks vagahaižeks Ernesto Gevara Linč-arhitektoran (1900−1987) i hänen Selija de la Serna-akan pereheze. Molembad kazvatajad oliba kreolad, segoitadud etniženke augotižlibundanke. Kanz sai [[mate]]n (paragvaine čai) plantacijad jäl'gusen mödhe [[Mis'jones]]-agjas. Če Gevaral oli kaks' sizart i kaks' velled, kaik saiba üläopendust. Tuleban aigan revolücioner läžui kaks'voččes igäspäi elon hätkte, oli [[bronhialine upehtundläžund|astmatikaks]]. Laps'aigan lühetud nimi oli ''Tete''. Nor' Ernesto sportazi, lugi äjan, sidä kesken francijan kelel. Matkazi Argentinadme, sid' Suviamerikan päivlaskmadme i Keskuzamerikadme, täudui päivkirjad. Ühten aigan openui [[Buenos Aires]]an universitetas, i sai sen diplomad vn 1953 keväz'kul.

== Radmine revolücioneraks ==
Socialistižiden partijoiden ühtnijad abutiba Gevarale, andoiba rahoid matkadamha, oigenziba [[Gvatemal]]ha Il'da Gadea-revolücionernaižennoks. Gevaran i Gadean kaceged oliba ühtejiččed, i hö naiba, eliba [[Mehiko]]s. Če Gevara ühtni sodaekspedicijha Kuba-sar'he, päzui henghe onetoman tulendan aigan i abuti tehta revolücijad, sai vägestust pätajas toras läz [[Santa Klar (Kuba)|Santa Klar-lidnad]] vn 1958 28.-31. päivil tal'vkud. Radoi Kuban Rahvahaližen bankan prezidentan (1959 i 1960), sid' Kuban tegimišton ministrusen pämehen (1961−1965). Kirjuti severz-se kirjoid politižiš temoiš.

== Mušt ==
Vl 1997 Gevaran da hänen kuden sebranikan jändused oliba mahapandud tošti kubaižen [[Santa Klar (Kuba)|Santa Klar]]-lidnan mavzolejas Če Gevaran memorialan territorijal (om saudud vll 1982−1988). Vspäi 2013 Če Gevaran käzikirjutused mülüdas [[UNESCO|UNESCO:n]] dokumentaližhe «Mail'man mušt»-jäl'gushe. Revolücioneran mel'kuva om kävutadud dokumentaližiš fil'miš i muzikgruppiden pajoiš.

== Kanz ==
Če Gevara oli nainu kaks' kerdad: ezmäine ak — Il'da Gadea (1955−59), toine ak — Aleida Marč (vspäi 1959). Kaks' poigad i koume tütärt sünduiba naimiželos.

== Homaičendad ==
<references />

== Irdkosketuz ==
* [http://www.ecured.cu/Plaza_Che_Guevara_(Santa_Clara) Če Gevaran torgun istorii Santa Klar-lidnas ''ecured.cu''-saital.] {{ref-es}}

[[Kategorii:Kuban valdkundmehed]]
[[Kategorii:Marksistad]]
[[Kategorii:Revolücionerad]]
[[Kategorii:Lekarid]]
[[Kategorii:Valdkundmehed]]
[[Kategorii:Personalijad kirjamišton mödhe]]
[[Kategorii:Kuban istorii]]
[[Kategorii:Sündnuded Rosarioho]]
[[Kategorii:Kolnuded Bolivijas]]
