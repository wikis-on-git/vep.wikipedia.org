'''Kivi''' ([[Latinan kel'|latinan kelel]]: ''Apteryx''; [[Maorin kel'|maorin kelel]]: ''kiwi'') om üks'jäine erik [[Lindud|linduiden]] perehes, kudamb eläb [[Uz' Zelandii|Udes Zelandijas]] vaiše. 

Neche pereheze mülüb viž erik. Jogahižel erikol om vägevid jaugoid, kudambil om nell' sor'm, da pit'k, hoik n'ok; ei ole händ. Suugad oma reduciruidud, sikš lind ei mahta leta. Höunhed oma sagedan villan karččed. 

Kivid oma toižiš maiš tetabad lujas. Uden Zelandijan [[Anglijan kel'|anglijan kelen]] paginaks kuctas «kividen anglijan keleks» (''Kiwi English'') eskai. 

== Kuvaduz ==

Kivid ei olgoi lujas tobjad, heiden suruz om järgeližen [[Kana|kanan]] karrte. Emäd oma tobjembad mi ižačad. Suugid ei voi nähta, sikš miše oma reduciruidud. Vedaduz om 1,3..4 kg.

Pä om pen', kagl om lühüd. Hibj om katud pehmdil muzil höunhil, kudambad villan karččed oma. Ei ole händ. Jaugoil om nell' sor'm da teravid künzid; jaugad oma lühüdad, ika vägevad; jaugoiden vedaduz om hibjan läz ⅓. Lud oma jügedad. 

Kividen nägu ei ole hüva, sikš miše sil'mad oma pened lujas, ika heil om hüvä kundluz da vägev mahtuz hajuid mujadamha (se om harv linduiden keskes). N'ok om hoik, sitked, lujas pit'k.

Kivil om luja haju, seniden karrte; vihankandajad löutas kivid kebnašti sen taguiči. 

== Elo ==

Kivid elädas torhiš mecoiš päpaloin. Pit'kad sor'mad abutadas heile ei vajuda torhaza maha. Heiden elo om öine: päiväl kivi kadob urus vai puiden juriden al. Kivid kävutudas lehtesid da penid oksid katamha uruid. Päiväl kivi voi jätta urud vaiše sid', konz pöl'gastab. 

Kivid oma pened lindud, ika heiden künzed da pit'k n'ok oma varukaz azeg, sikš kivid mahttas torata kaičemha pezid. 

Kividen päsömad oma [[gavedid]] da marjad. Hö löudas gavedid mas pit'kan n'okan kal't. 

== Homaičendad ==
<references/>

[[Kategorii:Uz' Zelandii]]
[[Kategorii:Živatad kirjamišton mödhe]]
[[Kategorii:Lindud]]
