{{Valdkund
| Nimi = Tuvalu<br />Tuvalu <small>(tuvalun kel')</small><br />Tuvalu <small>(angl.)</small>
| Valdkundznam = Coat of arms of Tuvalu.svg
| Flag = Flag of Tuvalu.svg
| Valdkundznam text = Tuvalun valdkundznam
| Flag text = Tuvalun flag
| Pälidn = Funafuti
| Eläjiden lugu = 10.782<ref>[https://www.cia.gov/library/publications/the-world-factbook/geos/tv.html Vl 2014 Tuvalun ristitišton endustuz heinkus. — Mail'man faktoiden kirj (Cia.gov).] {{ref-en}}</ref>
| Voz' = 2014
| Pind = 26
| Kart = LocationTuvalu.png
| Kel' = [[tuvalun kel'|tuvalun]], [[anglijan kel'|anglijan]]
| Valdkundan pämez' = [[Elizavet Toine]]
| Päministr = [[Sopoaga Enele|Enele Sopoaga]]
| Religii = [[hristanuskond]]
| Valüt = [[Tuvalun dollar]] ($T<nowiki>, </nowiki>TV$), [[Avstralijan dollar]] (AUD<nowiki>, </nowiki>A$)
| Internet-domen = [[.tv]] ''(mödud)''
| Telefonkod = +688
| Aigvö = [[UTC]]+12
}}
'''Tuvalu''', mugažo linneb [[tuvalun kel'|tuvalun]] da [[anglijan kel'|anglijan]] kelil, se om täuz' oficialine nimi, om sar'hihe valdkund [[Valdmerimad|Valdmerimaiš]], [[Polinezii|Polinezijas]], [[Tün' valdmeri|Tünen valdmeren]] suves. Sen pälidn, üks'jäine lidn da port om [[Funafuti]].

== Istorii ==
Vozil 1892-1916 valdkundan territorijan nimi oli '''Ellisan Sared''' ([[Sur' Britanii|Suren Britanijan]] protektorat). Sid' vozil 1916-1975 — [[Gilbertan da Ellisan Sared]] (Suren Britanijan kolonii), Gilbertan Sared möhemba tegihe [[Kiribati]]kš. Vozil 1976-1978 oli erine britanine Tuvalu-kolonii.

Vl 1978 redukun 1. päivän Tuvalu tedištoiti ičeze ripmatomudes [[Sur' Britanii|Sures Britanijaspäi]]. Sil-žo päiväl vahvištadud Konstitucii tirpi udištamišt vl 2008<ref>[http://tuvalu-legislation.tv/cms/images/LEGISLATION/PRINCIPAL/1986/1986-0001/ConstitutionofTuvalu_1.pdf The Constitution of Tuvalu 1978] (tuvalu-legislation.tv). {{ref-en}}</ref>.

Oli kaks' referendumad. Vl 1974 — ičemäričendas (jagamhas Gilbertan Sarišpäi, pozitivine satuz). Vl 2008 — ičeze kunigaznaižen pördumižes da ičeze prezidentan panendas (negativine satuz).

== Geografijan andmused ==
[[Fail:Tv-map.png|thumb|left|250px|Tuvalun geografine kart.]]
Tuvalu sijadase ühtennimižen sarišton nellil saril da vizil atolloil, suvipolehe [[ekvator]]alpäi. Sarišton piduz lodehespäi suvipäivnouzmha om 595 km. Sariden pind om vaiše 26 km², no atolloiden südäipohtiden pind om 494 km². Kaikiš suremb om [[Vaitupu]]-atoll (5,09 km²), kaikiš penemb — [[Niulakit]]-atoll (0,4 km²).

Nene valdkundad da territorijad ümbärtas Tuvalud: [[Kiribati]] pohjoižel da pohjoižpäivnouzmal, [[Tokelau]] päivnouzmal, [[Samoa]] da [[Uollis da Futun Sared]] suvipäivnouzmal, [[Fidži]] suvel, [[Solomonan Sared]] suvipäivlaskmal da päivlaskmal. Tuvalun randad lainištab [[Tün' valdmeri]]. Mererandan piduz om 24 km.

Valdkundan kaikiš korktemb čokkoim om nimetoi taho [[Niulakit]]-atollal, 4,6 m valdmeren pindan päl. Jogid eile olmas.

Klimat om valdmerine [[tropine vö|tropine]] mussonine. Voden jokstes lämuz om +26...+32°C röunoiš. Paneb sadegid 3000-4000 mm vodes, nece om enamba mi susedvaldkundoiš. Vodes om kaks' sezonad: neps (kül'mku-sulaku) da kuiv (semendku-reduku). Murendajad [[tropine ciklon|tropižed ciklonad]] oma paksud, ned kuctas [[ližavezi]]d.

Londuseližed resursad — [[kala]]. Ei löudand tarbhaižid kaivatusid.

== Politine sistem ==
[[Fail:Government office building.jpg|thumb|right|250px|Tuvalun parlamentan da ohjastusen sauvuz [[Funafuti]]š.]]
Ohjandusen form om unitarine [[konstitucine monarhii]] parlamentižen demokratijanke. Sikš ku ristituid om vähä, ka partijoid eile olmas.

Valdkundan monarh om [[Elizavet Toine]]. Hän om valdkundan pämez', no valdatused oma väges vaiše konz hän om [[Tuvalu]]n röunoiš. Konz monarhad eile valdkundan röunoiš vai hän om ravaz, ka jenaral-gubernator om valdkundan pämez'. Kunigaznaine valičeb händast 4 vodeks päministran nevondan mödhe. Ku päministrad ei voind valita hätken, ka valdkundan pämehele sab pästta parlamentad radmaspäi. Päministr vahvištab ohjastusen ministrid. Kaik ministrad oma parlamentan ezitajad. Voib olda olmas ministrid penemb mi 1/3 parlamentan ezitajiden verdaspäi. Hö ühtetas radsijid, nügüd' om 9 ministrust Tuvalus.

Tuvalun parlament om üks'kodine ([[tuvalun kel'|tuvalun kelel]]: ''Palamene o Tuvalu'', [[anglijan kel'|angl.]]: ''Parliament of Tuvalu'') 12 ühtnijanke da sen enamba (nügüd' valitas 15 ühtnijad). Kaik rahvaz valičeb heid 4 vodeks. Kaikuččel ristitul vahvemba 21 vot om änestusen oiktuz.

Vl 2010 sügüz'kun 16. päivän Tuvalun Päjärgvaličendad oliba valdkundan parlamentha. Vs 2010 sulakun 16. päiväspäi nügüdläine jenaral-gubernator om valdatusiš. Jäl'ghižen kerdan Tuvalun Päjärgvaličendad lindäs vl 2015 keväz'kun 19. päivän.

== Administrativiž-territorialine jagand ==
&nbsp;&nbsp;&nbsp;''Kacu kirjutuz: [[Tuvalun administrativiž-territorialine jagand]].''

Tuvalu alajagase 7 sar'kundha da 1 lidnankundha ([[Funafuti]]-pälidn).

== Eläjad ==
Tuvalus elädas [[tuvalulaižed]].

Tuvalu otab koumanden sijan mail'mas ristitišton penen lugumäran mödhe ([[Vatikan]]an da [[Nauru]]n jäl'ghe).

== Ižanduz ==
Tuvalun päeksport om kül'menzoittud [[kala]], [[banan]]ad, [[maplodud]], [[kokospal'm|kokospähkmed]]. Valdkundbüdžet sab äi rahoid kalad püdamha licenzijoid möndaspäi, ičeze merimehišpäi verhiš laivoiš.

== Homaičendad ==
<references />

== Irdkosketused ==
* [http://www.tuvalu-legislation.tv/ Tuvalun parlamentan oficialine sait.] {{ref-en}}
* [http://www.tuvaluislands.com/ Tuvalun sariden onlain informacine sait.] {{ref-en}}

{{Valdmerimad}}

[[Kategorii:Tuvalu| ]]
