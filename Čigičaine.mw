{{10000}}{{A10000}}
{{Taxobox
 | name         = Čigičaine
 | image title  = Čigičaine
 | image file   = Schwarze Johannisbeeren.jpg
 | image descr  = Čigičaine
 | regnum       = Kazmused
 | divisio      = [[Änikkazmused]] (''Magnoliophyta'')
 | classis      = [[Kaksidülehtesižed]] (''Magnoliopsida'')
 | ordo         = [[Kivenmurendaiänikoižed]] (''Saxifragales'')
 | familia      = [[Karvmarjanvuiččed]] (''Grossulariaceae'')
 | genus        = ''[[Ribes]]''
 | species      = '''Čigičaine'''
 | latin        = {{btname|Ríbes nígrum |[[Linnei Karl|L.]], 1753}}
 | wikispecies  = Ribes nigrum
 | commons      = Category:Ribes nigrum
 | itis         = 24488
 | ncbi         = 78511
 | range map    =
}}
'''Čigičaine''' vai '''Hajubol''' ({{lang-la|Ribes nigrum}}) om [[penzaz]] langenijanke lehthištonke tal'veks. Nece om ''Ríbes''-heimon erik, mülüb [[Karvmarjanvuiččed]]-sugukundha.

Toižed nimed oma: '''Oja-čigičaine''', '''Čižik''', '''Čičik''', '''Hajuč''', '''Hajučaine''', '''Hajumarj'''.

== Čigičaižhe sidotud vepsän tärtused ==
* ''Čičikkišt'' — čigičaižen žomad.
* ''Čiganančigičaine'' — [[kanabr'|kanabrän]] plod.

== Ümbrikirjutand ==
[[Fail:281 Ribes nigrum.jpg|thumb|left|250px|Botanine kuva Lindmanan K.A.M. «''Bilder ur Nordens Flora''»-kirjaspäi, 1917−1926.]]
Kazmuz om 1..2 metrad kortte. Nored vezad oma karvakahad, vauhad; aigvoččed oma burahkon mujun.

[[Lehtez|Lehtesed]] oma 3..5 (12:hesai) santimetrad pitte da levette, hambhikahanke röunanke, 3..5-labaižed kuldan polhe mujun rauguidenke sonidme. Labad oma levedan koumesaumnikan karččed, kesklaba om pidemb paksus. Lehtez om muzavihand, siled da šagukaz ülähänpäi, karvakaz sonidme vauhvihand alahanpäi.

[[Änik]]od ühtetas kumartud tophižikš 3..5 (8:hasai) sm pitte, tophas om 5..10 änikod, siledoidenke vai karvakahidenke änikjaugoidenke 3..8 mm pitte. [[Kandaižleht]]ed oma 1..2 mm pitte, niiden form vajehtab ellipsaspäi lancetanvuiččehe. Änikod oma 7..9 mm pitte, 4..6 mm diametras, vižpalaižed kelloiženvuiččed, lilahko- vai ruskedvauvhaižhahkan mujun, lujas karvakahad irdpolel tobjan palan. [[Äniklehtez|Äniklehtesed]] oma ellipsanvuiččed. [[Mall'lehtez|Mall'lehtesed]] kumartas irdale, nüguhkod, levedan polhe. [[Änikoičend|Änikoičeb]] semendkus-kezakus.

[[Plod]] om södab hajukaz [[marj]] 1 sm:hasai keskmäižes diametras (londuses), 2 sm:hasai (kul'turtoižendad), mustburan mujun vai vihandan polhe, loštajanke kerthenke. Üks' marj mülütab 3..37 [[semen|semned]]. Üks' kilogramm mülütab läz 3330 marjad vai 714 tuhad semnid. Ühten tuhan veduz om 0,9..1,8 g. Tob küpsid marjoid heinkus-elokus.

== Levigandmižavaruz ==
Mülütadas londuseližen erikon arealha läz kaiked [[Evrop]]an territorijad, mugažo [[Venäman evropine pala|Venäman evropižen palan]], [[Sibir'|Sibirin]] ([[Uralmäged|Uralmägišpäi]] [[Jenisei]]hesai da [[Baikal]]-järvhesai) meczonad, [[Kazahstan]], [[Kitai]], [[Mongolii|Mongolijan]] pohjoižpalad. Kazmuz oli introduciruidud [[Pohjoižamerik]]ha. Kazvatadas čigičašt levedali.

Kazvandan tahod: nepsad lehtesižed, segoitadud da kavag'mecad i mecanröunad, habištod, jogiden da järviden kendäkod, soiden röunad, nepsad luhtnitud. Kazvab üksin vai penil žomil.

== Klassifikacii ==
=== Toižendad ===
Erištadas kaks' toižendad erikon südäimes<ref>[http://herba.msu.ru/shipunov/school/books/flora_sssr1939_9.djvu Флора СССР. В 30 т. / Гл. ред. акад. В.Л. Комаров; Редактор тома С.В. Юзепчук. — М.—Л.: Изд-во АН СССР, 1939. — Т. IX. — Lpp. 252−254.] ''herba.msu.ru''-saital {{ref-ru}}</ref>:
* ''Ribes nigrum'' var. ''europaeum'' — tipine toižend;
* ''Ribes nigrum'' var. ''sibirica'' [[Е.Wolf]] — kazvab [[Sibir'|Sibirin]] suvirajoniš da [[Kazahstan]]an mägirajoniš.

=== Formad ===
Selekcijan aigan formiden rivi oli valitid<ref>[http://herba.msu.ru/shipunov/school/books/der_i_kust_sssr1954_3.djvu Деревья и кустарники СССР. Дикорастущие, культивируемые и перспективные для интродукции. / Ред. тома С.Я. Соколов. — М.—Л.: Изд-во АН СССР, 1954. — Т. III. Покрытосеменные. Семейства Троходендроновые — Розоцветные. — Lpp. 198−199.] ''herba.msu.ru''-saital {{ref-ru}}</ref>:
* ''Ribes nigrum'' f. ''aconitifolium'' [[Kirchn.]] — lehtesed oma palakahad;
* ''Ribes nigrum'' f. ''apiifolium'' [[Kirchn.]] — lehtesed oma palakahad, labad oma karvakahad;
* ''Ribes nigrum'' f. ''aureo-variegatum'' [[Hort.]] — kirjavidenke lehtesidenke;
* ''Ribes nigrum'' f. ''chlorocarpum'' [[Spaeth]] — küpsad marjad oma vihandad;
* ''Ribes nigrum'' f. ''reticulatum'' [[Nichols.]] — lehtesen pindal om äi pakuižid čokkoimid;
* ''Ribes nigrum'' f. ''xanthocarpum'' [[Spaeth]] — küpsad marjad oma pakuižed vai vauktan polhe.

== Himine mülünd ==
Lehtesiš om äi [[C (vitamin)|askorbinmuiktust]], [[karotin]]ad, [[fitoncidad|fitoncidid]], [[efirvoid]]. Askorbinmuiktusen olend om korged kazmusen erazvuiččiš paloiš: lehtesiš (marjoiden poimindan jäl'ghe) — 470 mg%:hasai (mg% = mg/100 g), urbiš — 175 mg%:hasai, butoniš — 450 mg%:hasai, änikoiš — 270 mg%:hasai.

Čigičpenzhan marjad mülütadas nenid substancijoid: vitaminad ([[C (vitamin)|C]] — 400..570 mg%:hasai, [[karotin]], [[B (vitamin)|B]], [[P (vitamin)|P]]), organižed muiktused ([[limonmuiktuz|limon-]] da [[jablokmuiktuz|jablok-]]), erazvuiččed saharad ([[glükoz]] da [[fruktoz]] tobjimalaz), [[glikozidad]] da [[flavonoidad]], [[pektin]]ad, [[dubindsubstancijad]], [[antocianad]] (cianidin, del'finidin), azotakahad substancijad sen ližaks.

Tuhkan (Mineraloiden) mülünd (mg% = mg/100 g): [[natrii]] — 32, [[kalii]] — 322, [[kal'cii]] — 55, [[magnii]] — 24, [[fosfor]] — 59, [[raud]] — 1,54, [[cink]] — 0,27 mg%.

Torhiden marjoiden 100 gramman sömarvuz<ref>[http://ndb.nal.usda.gov/ndb/foods/show/2244?fgcd=&manu=&lfacet=&format=&count=&max=35&offset=&sort=&qlookup=ribes+nigrum Basic Report: 09083, Currants, european black, raw (Päsatusenladind: 09083, Ribes-heim, evropine čigičaine). — USDA Nutrient Database //National Agricultural Library of USA (''ndb.nal.usda.gov'').] {{ref-en}}</ref>: [[energine arvuz|energijanarvuz]] — 63 kkal (264 kDž), [[vezi]] — 81,96 grammad, [[vauktušed]] — 1,4 g, [[razvad]] — 0,41 g, [[hil'vezikod]] — 15,4 g.

== Kazvatuz da biologižed eriližused ==
Äikerdoitas čižikpenzhid jurdunuzil pudujil čaptud varzil urbidenke.

Čigičaižen tatanmaižed pakaižvastaižed sortud voidas päzda läbi pakašt −40..−50 C° znamoičendanke kaitud olendas, evropižed sortud vigastadas −30..−35 C° lämudel. Toižes polespäi, organižen tünüden olendan aigan mändes muugotid nened sortuiden tipad reagiruidas teravas lämšundha edel +2..+5 Cel'sijan gradusad, se zavodib tal'vkus-vilukus da jätktab tal'vkevädel. Urban kazvandzonan täuz' pölištuz oleleb teravan lämuden vajehtusen jäl'ghe, lämšundaspäi pakaižhe −20..−25 C°.<ref>Лобанов Э.М. ''Применение метода дифференциального термического анализа при  изучении промерзания почек у сибирских сортов плодовых и ягодных культур'' //Основные направления научного обеспечения отрасли садоводства Сибири: сб. науч. тр. — Новосибирск, 1991. — Lpp. 54−66. {{ref-ru}}</ref><ref>Арсентьев А.П. ''Устойчивость смородины чёрной к морозам и весенним заморозкам'' /Автореф. дис. канд. с.-х. наук. — М., 2000. {{ref-ru}}</ref>

Kazmuz navedib sijid lujanke päivänvauktanke, hot' kožub-ki pol'pimedusenke, vaiše änikoičeb siloi harvemba. Tahtoib kebnad rohlad nepsad vägekast [[savik]]od. Kazvab hubin mahusil [[vezinikan ozutai|lujetud muiktusenmäranke]].

=== Travijad da läžundad ===
Čigičaine tirpab travijoišpäi penemb mi [[sestrikaine]].

* [[Čigičaižen urbiden kägentäi]] (''Eriophyes ribis'') — travib vaiše čigičašt, vaiše sen urbid.
* [[Amerikaine jauhkaste]] (sferotek) (''Sphaerotheca mors-uvae'') travib čigičašt lujas, sen-žo aigan sestrikaine ei sättu sile. Ku čigičpenzaz om jo läžuškandenu, ka tobmad palad ei voi tervehtada sidä, vaiše voib ei antta langeta löumendushe ühten voden aigan. 1960-nziden voziden lopul nece senüt leviganzi [[karvmarjad|karvmarjoišpäi]] (järgeline kandai) čigičaižhe kaikedme Evropadme ühtes. Sil aigal čigičaižen sortud oliba ühten erikon — evropine čigičaine, i ned kaik ozutihe ičtaze kaičematomikš. Himižed morimed todas vähän ližad, sikš miše penzhad läžuškatas möst morimen pezendaspäi vihman aigan vai morimen murendusespäi päivänvauktal. 21. voz'sadan tulendale sädihe uzid jauhkastkenvastaižid sortuid — löuzihe čigičaižen toižid erikoid, niil varmed gen om sferotekad vaste, da tegihe erikoidenkeskeine gibridizacii.<ref>[http://www.nkj.ru/archive/articles/6366/ Астахов А.И. Смородушка, сморода... настоящее и будущее культуры //Наука и Жизнь. — 2006. — #7.] ''nkj.ru''-saital {{ref-ru}}</ref>

== Kävutand ==
=== Sömhä ===
Marjad oma muigedmagedad eriliženke hajunke. Arvostadas niid veresil, edel kaiked — C-vitaminan suren mülün tagut. Mugažo ümbriratas produktoihe: [[tisel']], [[sirop]] (sadas čigičvet), [[südäivezi (jom)|südäivezi]], [[nastoik]], [[vin]], [[likör]], [[keitiž]], [[žele]], [[pastil]], [[jogurt]], täudim kanfetoihe (kanfetür).

Kävutadas čigičaižen lehtesid [[magutez|magutesikš]] maploduiden da seniden [[soladuz|soladusen]] aigan. Ližatas norid lehtesid [[painatoz|painatosihe]], dietižihe saharanalenzoitajihe salatoihe, aromatiziruidas [[vas]]ad. Keittas [[čai|čajud]] kuidud lehtesišpäi.

=== Zelläks ===
Čigičaižel om [[higonajajad zelläd|higonajajid]], [[diuretižed zelläd|diuretižid]] da [[uitonvastaižed zelläd|uitonvastaižid]] ičendoid. Sen lehtesed, urbad da plodud ozutadas [[dezinficirujad zelläd|dezinficirui]] ičend efirvoihe sidotud.

Kävutadas marjoid, lehtesid da urbid tervehtamha.

Poimdäs čigičaižen marjoid ({{lang-la|Fructus Ribis nigri}}) [[zell'kazmusiden torhuz|zell'torhudeks]]. Marjoiden poimind tegese küpsnemižen aigan 3..4 kerdad. Kuivatas torhut kuidimiš: ezmäi ahavoičetadas +35..+40 C° lämudel, sid' kuivatas lophu +55..+60 C° lämudel. Vai kuivatas kuivatezhonuses, vai čuhus (katusenaluižes).

Satas lehtesid varziden keskpidusespäi ploduiden poimindan jäl'ghe. Kuivatas niid tulleitadud hüvin honusiš.

[[Rahvahanmedicin]] rekomenduib otta kävutamižhe veresid da kuivid marjoid [[südäikohtsoližed läžundad|südäikohtsoližiden läžundoiden]] aigan ([[südäikohtun südäisatatez]], [[kahtentoštkümnen sor'men solen südäisatatez]], [[gastrit]] alamuiktusentäutandanke), südäikeran löndan ritman vigastust vaste.

Mugažo ližatas ploduid äivitaminižihe keradusihe, kävutadas [[keitvezi|keitvedeks]] vai veresikš [[gipovitaminoz|gipo-]] da [[avitaminoz]]ad vaste, tervehtamha verenvendsisteman läžundoid, [[ateroskleroz]]ad, [[kül'mehtuz|kül'mehtust]].<ref>[http://herba.msu.ru/shipunov/school/books/botaniko-farmakognost_slovar1990.djvu Блинова К.Ф. и др. Ботанико-фармакогностический словарь: Справ.пособие /Под ред. К.Ф. Блиновой, Г.П. Яковлева. — М.: Высш. шк., 1990. — Lp. 238.] ''herba.msu.ru''-saital. ISBN 5-06-000085-0. {{ref-ru}} </ref>

Kuivatadud lehtesil om aktivižust dizenterijan bakterijankandajad vaste. Ühthe kävutadud lehtesed ližatas [[antibiotikad|antibiotikoiden]] painegen. Čigičaižen lehtesed oma vitaminkeradusiden pala ühtes [[babarm]]on da [[bol]]an lehtesidenke, [[kukoinkarang]]on ploduidenke.

Čigičaine om [[cing]]anvastaine kogonaz. Kävutadas sidä tervertamižkompleksan palaks erazvuiččiden verevoihe satatesihe sidotud läžundoiden aigan.

=== Maižanduses ===
Čigičaine om mezikazmuz. Mezjäižed sadas [[nektar]]ad da [[heid'om]]ad. Meden tond oleleb 30 kg ištutesiden gektaralpäi.<ref>[http://ashipunov.info/shipunov/school/books/slovarj-sprav_pchelovoda_1955.djvu Абрикосов Х.Н. и др. Смородина //Словарь-справочник пчеловода. Сост. Федосов Н.Ф. — М.: Сельхозгиз, 1955. — Lp. 342.] ''ashipunov.info''-saital. {{ref-ru}}</ref>

=== Landšaftandizainas ===
Čigičaine om dekorativine penzaz. Tetas kirjavlehtesižid formid da formid jagadud lehtesidenke.

== Galerei ==
<center><gallery>
Fail:Ribes-nigrum-buds.jpg|Čigičaižen urbad
Fail:Ribes nigrum 002.JPG|Čigičaižen änikod da rohkud marjad
Fail:Blackcurrant 'Ben Lomond' - geograph.org.uk - 1397771.jpg|Čigičaižen küpsad marjad
Fail:Blackcurrants.jpg|Poimdüd marjad
</gallery></center>

== Kacu mugažo ==
* [[Sestrikaine]]

== Homaičendad ==
<references />

== Irdkosketused ==
* [http://www.blackcurrantfoundation.co.uk/ Suren Britanijan čigičaižen keskuz (''blackcurrantfoundation.co.uk'').] {{ref-en}}
{{Commons|Ribes nigrum}}

[[Kategorii:Karvmarjanvuiččed]]
[[Kategorii:Maižanduzkul'turad kirjamišton mödhe]]
[[Kategorii:Kazmused kirjamišton mödhe]]
[[Kategorii:Plodpenzhad]]
[[Kategorii:Marjad]]
[[Kategorii:Meckazmused]]
[[Kategorii:Sömkazmused]]
[[Kategorii:Mezikazmused]]
[[Kategorii:Zell'kazmused]]
[[Kategorii:Dekorativižed kazmused]]
[[Kategorii:Evropan kazmusišt]]
[[Kategorii:Azijan kazmusišt]]
[[Kategorii:Pohjoižamerikan kazmusišt]]
