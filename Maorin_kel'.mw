'''Maorin kel'''' (ičeze nimituz om ''Te reo Māori'') om [[avstronezižed keled|avstronezine kel']], sil pagištas maorilaižed [[Uz' Zelandii|Udes Zelandijas]]. Se om üks' valdkundan oficialižiš kelišpäi, toine om [[anglijan kel']]. Maorin kelen lähižed keled oma, ozutesikš, [[samoan kel']] i [[havajan kel']]. 

Kelen igä om 800..1000 vot. Sil om äi paginoid. Pagižijoiden lugu om läz 160 tuhad ristituid tämbäi. Opetas kel't školiš.

Erased maorin kelen vaihed tuliba äjihe mail'man kelihe: [[moa]], [[kivi (lind)|kivi]] (''kiwi''), mana (noidan energii), ongaonga (üks' [[kazmused|kazmusišpäi]]) da toižed.

== Etimologii ==
''Māori''-vajeh tuli ''*ma''(''a'')''qoli''-vaihespäi da znamoičeb «järgeline, tahoine». Voib löuta äi pojavid vaihid toižiš lähižiš keliš, ozutesikš, havajan keles: ''maoli'' «tahoine, todesine».

Anglijan kelel maorin kelen nimitust voib kirjutada kuti ''Maori'', ''Maaori'' da ''Māori'', järgeližikš kävutadas ''Maori-'' da ''Māori''-vaihid. Paksus kävutadas muite ''te reo''-vaihed, ika se ei ole oiged, sikš miše nece vajeh znamoičeb «kel'» maorin kelel.

== Nügüd'aigaine situacii ==
Uden Zelandijan ristitišton läz nell' procentad (148 395 ristitud) tedab kel't. Sihe mülüdas maorilaižiden 21,3 % da 23 tuhad ristituid, kudamb ei ole maorilaižen. 

Sen ližaks, maorin kelel pagištas [[Avstralii|Avstralijas]] (vl 1986 Avstralijan 73 tuhan maorilaižen keskes 22 % kävutiba kel't kodiš) da mugažo [[Sur' Britanii|Sures Britanijas]], [[Amerikan Ühtenzoittud Valdkundad|AÜV:oiš]] (659 ristitud vl 2010) i [[Kanad]]as.

== Paginad ==
Maorin keles om äi paginoid. Erasiden paginoiden edestajad ei toimetagoi toine tošt ani. Ei ole maorin ühthišt kirjankel't, sikš jogahine maorilaine kävutab ičeze paginad.

Paginoil kaks' päjoukud om olmas: «paivlaskmaižed» da «päivnouzmaižed». Sil paginoil om erinendoid fonetikas (/n/ da /ŋ/ vai /k/ da /ŋ/ oma ühtenzoittud erasti), vaihištos da grammatikas. Lugedas kolnut moriori-kel't maorin kelen paginaks järgeližikš; maorilaižed rikoiba sen kelen läz kaikid pagižijoid edel evropalaižiden tulendad.
{| class="wikitable"
! colspan="5" |«Kaži»-vajeh erazvuiččiš paginoiš
|-
|Te Arava
|Vaikato-Maniapoto
|Ngapuhi
|Mataatua
|Ngati Porou
|-
|''pūihi''
|''ngeru''
|''tori''
|''poti ngeru''
|''poti''
|}

== Kirjamišt ==
19. voz'sadan augus sätihe kirjamištod maorin kelen täht [[latinan kirjamišt]]on pohjal. Sil om 15 kirjant da kaks' digrafad (''wh'' da ''ng''), makron-znam kävutase pit'kiden vokaliden täht:
{| class="wikitable"
!
! colspan="10" |Konsonantad
! colspan="5" |Lühüdad vokalid
! colspan="5" |Pit'kad vokalid
|-
|Kulund
|p
|t
|k
|m
|n
|ŋ
|w
|f
|r
|h
|a
|e
|i
|o
|u
|aː
|eː
|iː
|oː
|uː
|-
|Kirjam / digraf
|''p''
|''t''
|''m''
|''m''
|''n''
|''ng''
|''w''
|''wh''
|''r''
|''h''
|''a''
|''e''
|''i''
|''o''
|''u''
|''ā''
|''ē''
|''ī''
|''ō''
|''ū''
|}

== Fonetik ==
Maorin keles pen' kulundoiden lugu om olmas — kümne konsonantad da viž vokalid, sen lähižiden keliden kartte. Tavuil om (C)V(V(V))-nägu, kaik tavud lopisoiš vokalil vaiše, konsonant ei olele vaihen lopindas. Kulundoiden lugu om erazvuitte paginoidme. 

* Konsonantad: [m], [p], [f] / [ɸ], [n], [ŋ], [t] / [t͡ʃ] (edel ''i'' da ''u''), [r], [w], [h].
* Vokalid: [i], [iː], [u], [uː], [e], [eː], [o], [oː], [a], [aː].
* Diftongad: [aĭ], [aĕ], [aŏ], [aŭ], [oŭ].

== Grammatik ==
Maorin kel' om analitine kel' sen lähižiden keliden kartte. Mugoižiš keliš ei voi toižetada vaihid läz nikonz. 

Erazvuiččed vaihed seižutasoiš edel nimid da verboid vai niiden taga jonoštamha kändoid da aigoid: 
{| class="wikitable"
!Sanund
|''Kei''
|''te''
|''haere''
|-
!Vaihen znamoičend
|Prezensan ozutai
|Artikl'
|«mända»
|-
!Vepsäks
| colspan="3" |«Hän mäneb / Hö mändas»
|}
{| class="wikitable"
!Sanund
|''I''
|''te''
|''haere''
|-
!Vaihed
|Männuden aigan ozutai
|Artikl'
|«mända»
|-
!Vepsäks
| colspan="3" |«Hän mäni / Hö mäniba»
|}

== Homaičendad ==
<references />

{{Commons|Category:Maori language}}

[[Kategorii:Avstronezižed keled]]
[[Kategorii:Keled i dialektad kirjamišton mödhe]]
[[Kategorii:Uden Zelandijan keled]]
