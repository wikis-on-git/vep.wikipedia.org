'''Maorin kel'''' (ičeze nimituz om ''Te reo Māori'') om [[Avstronezižed keled|avstronezine kel']], kudambal pagištas maorilaižed [[Uz' Zelandii|Udes Zelandijas]]. Se om üks' valdkundan oficialižiš kelišpäi (toine om [[anglijan kel']]). Sen lähižed keled oma, ozutesikš, [[samoan kel']] da [[havajan kel']]. 

Kelen igä om 800..1000 vot. Sil om äi paginoid. Pagižijoiden lugu om läz 160 000 tämbäi; kel't opetas školiš.

Erased maorin kelen vaihed tuliba äjihe mail'man kelihe: [[moa]], [[Kivi (lind)|kivi]] (''kiwi''), mana (noidan energii), ongaonga (üks' [[Kazmused|kazmusišpäi]]) da toižed.

== Etimologii ==

''Māori''-vajeh tuli ''*ma''(''a'')''qoli''-vaihespäi da znamoičeb «järgeline, tahoine»; voib löuta äi pojavid vaihid toižiš lähižiš keliš, ozutesikš, havajan keles: ''maoli'' «tahoine, todesine».

Anglijan kelel maorin kelen nimitust voib kirjutada kuti ''Maori'', ''Maaori'' da ''Māori''; järgeližikš kävutadas ''Maori-'' da ''Māori''-vaihid. Paksus kävutadas muite ''te reo''-vaihed, ika se ei ole oiged, sikš miše nece vajeh znamoičeb «kel'» maorin kelel.

== Tämbäine situacii ==

Läz 4 % (148 395 ristit) Uden Zelandijan ristitišton tedab kel't; sihe mülüdas maorilaižiden 21,3 % da 23 000 ristit, kudamb ei ole maorilaižen. 

Sen ližaks, maorin kelel pagištas [[Avstralii|Avstralijas]] (vl 1986. Avstralijan 73 000 maorilaižen keskes 22 % kävutadiba kel't kodiš) da mugažo [[Sur' Britanii|Sures Britanijas]], [[AÜV|AÜVoiš]] (vl 2010. — 659 ristit) da [[Kanad|Kanadas]].

== Paginad ==

Maorin kelel om äi paginoid; erasiden paginoiden pagižijad ani toine tošt ei toimetagoi. Maorin kelel literaturine kel' ei ole, sikš jogahine maorilaine kävutab ičeze paginad.

Paginoil om kaks' päjouk: «paivlaskmpol'žed» da «päivnouzmpol'žed»; paginoil om erinendoid fonetikas (/n/ da /ŋ/ vai /k/ da /ŋ/ oma erasti ühtenzoittud), vaihištos da grammatikas. Moriori-kel't, kudamb om kolnu tämbäi, lugedas maorin kelen paginaks järgeližikš; maorilaižed rikoiba sen kelen läz kaik pagižijoid edel evropalaižiden tulendad.
{| class="wikitable"
! colspan="5" |«Kaži»-vajeh erazvuiččiš paginoiš
|-
|Te Arava
|Vaikato-Maniapoto
|Ngapuhi
|Mataatua
|Ngati Porou
|-
|''pūihi''
|''ngeru''
|''tori''
|''poti ngeru''
|''poti''
|}

== Kirjamišt ==

XIX. voz'sadan augus om sätud kirjamišt maorin kelen täht [[Latinan kirjamišt|latinan kirjamišton]] pohjal. Sil om 15 kirjam da kaks' digraf (''wh'' da ''ng''); makron-znam kävutase pit'kiden vokaliden täht:
{| class="wikitable"
!
! colspan="10" |Konsonantad
! colspan="5" |Lühüdad vokalad
! colspan="5" |Pit'kad vokalad
|-
|Kulund
|p
|t
|k
|m
|n
|ŋ
|w
|f
|r
|h
|a
|e
|i
|o
|u
|aː
|eː
|iː
|oː
|uː
|-
|Kirjam / digraf
|''p''
|''t''
|''m''
|''m''
|''n''
|''ng''
|''w''
|''wh''
|''r''
|''h''
|''a''
|''e''
|''i''
|''o''
|''u''
|''ā''
|''ē''
|''ī''
|''ō''
|''ū''
|}

== Fonetik ==

Maorin kelel om pen' kulundoiden lugu — 10 konsonant da 5 vokal, sen lähižiden keliden kartte. Tavuil om (C)V(V(V))-nägu, kaik tavud lopisoiš vokalidenke vaiše (vaihen lopus konsonant ei seižu nikonz). Kulundoiden lugu om erazvuitte erazvuiččiš paginoiš. 

* Konsonantad: [m], [p], [f] / [ɸ], [n], [ŋ], [t] / [t͡ʃ] (edel ''i'' da ''u''), [r], [w], [h].
* Vokalad: [i], [iː], [u], [uː], [e], [eː], [o], [oː], [a], [aː].
* Diftongad: [aĭ], [aĕ], [aŏ], [aŭ], [oŭ].

== Gramatik ==

Maorin kel' om analitine kel', sen lähižiden keliden kartte; mugoižiš keliš vaihid ei voi toižetada läz nikonz. 

Erazvuiččed vaihed seižutasoiš edel nimid da verboid vai niiden taga jonoštamha kändoid da aigoid: 
{| class="wikitable"
!Sanund
|''Kei''
|''te''
|''haere''
|-
!Vaihen znamoičend
|Prezensan ozutai
|Artikl'
|«mända»
|-
!Vepsäks
| colspan="3" |«Hän mäneb / Hö mändas»
|}
{| class="wikitable"
!Sanund
|''I''
|''te''
|''haere''
|-
!Vaihed
|Männu aigan ozutai
|Artikl'
|«mända»
|-
!Vepsäks
| colspan="3" |«Hän mäni / Hö mäniba»
|}

== Homaičendad ==
<references />

[[Kategorii:Avstronezižed keled]]
[[Kategorii:Keled i dialektad kirjamišton mödhe]]
[[Kategorii:Avstralijan keled]]
