{{Eländpunkt
 | Nimi = Pečor<br />Печора <small>(ven.)</small><br />Печӧра <small>(komi.)</small>
 | Lidnanznam = Coat of Arms of Pechora (Komia) (1983).png
 | Flag = 
 | Lidnanznam text = Pečoran lidnanznam
 | Flag text = 
 | Valdkund = Venäma
 | Eläjiden lugu = 40,048
 | Voz' = 2017
 | Pind = 40
 | Fail = Pechora03.jpg
 | Pämez' = Aleksandr Šabanov (2015—)
 | Telefonkod = +7-82142-xx-xxx
 | Avtokod = 11
 | Aigvö = [[UTC]]+3 (MSK+0)
}}
{{Znamoičendad|Pečor}}
'''Pečor''' ({{lang-ru|Печора}}, {{lang-kv|Печӧра}}) om [[Venäma]]n lidn da lidnankund [[Komin Tazovaldkund]]an pohjoižpalas. Lidn om [[Pečoran rajon]]an administrativine keskuz da üks'jäine lidn, mülüb rajonha, om sen ühteks koumes lidnankundaspäi.

== Istorii ==
Eländpunktan aluz om pandud vl 1940 kuti ''Pečor-raudtestancii'' udel «[[Kotlas]] — [[Vorkut]]»-raudtel i sil-žo vodel jogimehiden ''Kanin Nem'-žilo'' ({{lang-ru|Канин Нос}}) [[Pečor (jogi)|Pečor-jogen]] valdmoidenno sauvomha raudtesildad joges päliči. Vl 1949 ühtištuihe niid da anttihe lidnan statusad nügüdläiženke nimenke i panihe Kožvan rajonan keskuseks (Pečoran rajonan nimi vhesai 1959). Lidn om kaks'palaine nügüd'-ki, sokaz tahond om jogi- i raudtepaloiden keskes.

== Geografijan andmused ==
Lidn om ümbärtud mecoil, sijadase [[Pečor (jogi)|Pečor-jogen]] oiktal randal, jogen alangištos, 59 m keskmäižel korktusel valdmeren pindan päl. Matkad [[Siktivkar]]hasai om 588 km suvipäivlaskmha orhal.

Klimat om [[ven vö|ven]] kontinentaline. Voden keskmäine lämuz om –1,9 C°, halatoi pord om 70 päiväd. Territorii om [[Edahaine Pohjoine|Edahaižhe Pohjoižhe]] tazostadud. Heinkun lämuz +16,1 C°, vilukun — –18,4 C°. Paneb sadegid 623 mm vodes, kaikiš vähemb niid oleleb uhokus-sulakus (31..33 mm kus).

Pečor-lidn om üks'jäine eländpunkt lidnankundas. Sen municipaline ühtnik om sätud vl 2006, pind om 4705,67 km².

== Eläjad ==
Vl 2010 eläjiden lugu oli 43 105 ristitud (rajonan ristitišton nell' videndest). Kaikiš suremb ristitišt oli vozil 1987-1998, enamba 60 tuhad ristituid, vl 1991 — 66 500 eläjad.

Järed jogiškol (Piterin vezikommunikacijoiden universitetan filial) i tegimišton da ekonomikan tehnikum oma lidnas. Ortodoksižen hristanuskondan naižjumalankodi om olmas, völ Spasan pühäpert' om sauvomas. Rahvahaližen «[[Jugid va]]»-puišton aluzkundad sijadasoiš neciš lidnas.

== Ižanduz da transport ==
Vozil 1974−1979 [[Pečoran GRES]] om saudud, tähäsai om 5 energoblokad 12:späi. Se om lidnan kaikiš järedamb edheotand, radab [[elektruz|elektrust]] londuseližes da kivivoin gazaspäi, andab elektrusen koumandest da sen enamba Komin Tazovaldkundan kulutuzmäraspäi. Valitihe Pečorad, sikš miše [[Usinsk]]an kivivoipöudod, veden järed purde i [[Pohjoižen säind]]-gazanveiman sarak [[Vuktil]]aspäi (nüg. «[[Jamal]] — [[Evrop]]»-gazanveim-ki om läz lidnad) sijadasoiš läz lidnad, dai saudud aigaližen varutusen stancii raketlondas kucub äi energijad.

Sadas [[kivivoi]]d lidnan ümbrištos 1990-nziden voziden kahtendes polespäi. Raudbetontegesiden (vspäi 1979) i metallkonstrukcijoiden (vspäi 1987) tegimed oma väges.

Pened avtobusad oma kundaližeks transportaks lidnas. Voib putta lidnha avtos ehtatimel [[Vuktil]]aspäi, «[[Uht]] — [[Nar'jan Mar]]»-avtote om sauvomas. Järed jogiport vedamha jüguid i raudtevedimiden depo oma lidnas. Sijaline civiline lendimport (''ПЧР / PEX'') om lidnan jogipalas, sišpäi tehtas reisid [[Siktivkar]]hasai. Kamenk-sodail'mbaz om 27 km päivlaskmha lidnaspäi.

== Irdkosketused ==
* [http://pechoragp.pechoraonline.ru/ Lidnankundan sait Pečoran rajonan tobmuden oficialižel portalal (''pechoragp.pechoraonline.ru'').] {{ref-ru}}
{{Commons|Category:Pechora}}

{{Komin Tazovaldkundan lidnad}}

[[Kategorii:Pečor (lidn)| ]]
[[Kategorii:Venäman lidnad]]
[[Kategorii:Eländpunktad kirjamišton mödhe]]
[[Kategorii:Komin Tazovaldkundan lidnad]]
[[Kategorii:Pečoran rajon|*]]
