{{1000}}{{A10000}}
[[Fail:Map of the Great Wall of China.jpg|thumb|right|400px|Kuvatud kartal seinän sauvomižen istorii]]
[[Fail:The Great wall - by Hao Wei.jpg|thumb|right|250px|Suren seinän üläh]]
'''Kitain sur' sein''' ({{lang-zh|長城 / 长城}}, [[pin'jin']] ''Chángchéng'', sana sanha: «Pit'k sein» vai {{lang-zh|萬里長城 / 万里长城}}, [[pin'jin']] ''Wànlǐ Chángchéng'', sana-sanhal'ne känduz: «Pit'k sein 10 tuhad liden pitte») — kaikiš järedamb [[arhitekturine muštnik]] mail'mas. Sein seižub [[Kitai]]n pohjoižes, se om 8851,9 km pitte sarakoidenke (toižid andmusiden mödhe — 21 196 km). Sauvomine vedihe 3. voz'sadaspäi edel m.e. 1644 vodhesai. Sein om kaitud valdkundal, mülüb [[UNESCO|UNESCO:n]] [[Mail'man jäl'guz|Mail'man kul'turjäl'gusiden objektoiden nimikirjuteshe]].

Seinän rahvahaline nimituz — «maine drakon» — om kosketusiš kävutadud sauvondmaterialoidenke.

== Istorii ==
=== Toradajiden Valdkundoiden aig ===
Lödud [[savi|savespäi]] seinän ezmäižiden paloiden sauvomine zavodihe 3. voz'sadal edel m.e., [[Toradajiden Valdkundoiden aig]]an (475-221 vv. edel m.e.), kaičemha valdkundad [[hunnulaižed|hunnulaižid]] vaste. Läz millionad ristituid ühtni sauvondas, toižin sanoin, sen aigan eläban ristitišton videndez. Saudud sein fiksiruiži sel'ktas kitajižen civilizacijan röunoid. Sein abutiži ühtištuda maid imperijha: tombai severz' sadud vägestaden car'kundoid ližaduihe sihe.

Järedad valdkundad röunoidenke pohjoižpoles — [[Cin' (valdkund)|Cin']], [[Vei (valdkund, Čžango)|Vei]], [[Jan' (valdkund)|Jan']] da [[Čžao (valdkund)|Čžao]] — sauvoškanziba seinid röunoil kaičemha ičtaze kalaidajiš heimoišpäi. Keskuzkitain tazangišton šingotajad eländpunktad kätihe torguindan järedoikš keskusikš. Se azj maniti kalajdajid heimoid, i hö zavodiba tehta londoid paksus nenihe lidnoihe [[In'šan'|In'šanin]] tagapäi. Vei-valdkund libui seinäd Cin'-valdkundan röunal läz 353 vot edel m.e., Cin'- i Čžao-valdkundad sauvoiba seinäd läz 300 vot edel m.e., Jan'-valdkund — edel 289 vot edel m.e.. Möhemba erazvuiččid seinkonstrukcijoid kätihe ühthižeks sauvuseks.

Ani Cinin aighasai seinän znamasine pala sauvoihe järgeližiš sijaližiš materialoišpäi trambuindan abul. Saven da [[kločkivi|kločkiven]] šoiduid pressuihe vicasižiden vai rogosižiden cinovkoiden keskhe. Erašti kävutihe kuivatud päiväižel savičud.

=== Cin'-dinastii ===
[[Fail:Great Wall of China, Satellite image.jpeg|thumb|250px|Suren Seinän fotokuva kaimdajaspäi.]]
[[Cin' Šihuandi]]-imperatoran tobmuden aigan Kitain valdkund ühtištui i sai lujad vägevut. Mugoi varmed kaičend kalaidajiš heimoišpäi pidab sille, kut nikonz edel sidä aigad, i Cin' Šihuandi andab käsköd Suren seinän sauvondas pidust' [[In'šan'|In'šanid]]. Olnuzid seinid kävutihe sauvomižhe, niid varmitihe, korgoitihe, ühtenzoittihe uzil paloil da jätksihe. Sen ühtes, paloid valdkundoiden keskes murenzihe sauvondmaterialha. [[Men Tän']]-käskmez' oli pandud ohjandamha seinän sauvomižel.

Sauvond veihe 10 vot, se vastsi äi jügedusid. Infrastrukturan olmatomuz oli päjügedusen: ei olend teid, ei ulotund vet da sömäd sauvojiden täht. Kaikuččel kurol 300 tuhazesai ristituid sauvoiba seinäd. Cinin aigan ühthemänho 2 mln ristituid ühtniba sauvomižhe, sidä kesken orjad, soldatad da manmehed. Kümned tuhad ristituid mäniba uhtei pošaviden taguiči i radon tagut ei ole ičeze vägiden mödhe. Mobilizacii seinäd sauvomha heraštoiti rahvahan käraidust i kucui vasthalibundoid, ned tegihe Cin'-dinastijan lopindan ühteks süišpäi.

Tahondad oliba lujas koverikahad sädmaha mugošt ogibalad sauvust. Sein mäni oikti mägisel'gan päidme. Sen aigan pidi ületada korktoid pautkid, süvid urid-ki. Sen-žo sün mödhe sein om üks'jäine mugoine, sikš miše sättub landšaftale, ned oma ühtmuz.

Cinin aigan erasil paloil kävutaškanzihe kiviapakoid, niid panihe ahthas toine toiženke lödud man šoiduidme. Kivesižed konstrukcijad libuihe Seinän päivnouzmas. Ku ei olend kivid sijaližiden sauvondmaterialiden keskes, ka sauvoihe surt pudotest (päivlaskmaižed mad, nügüdläižiden [[Gan'su]] i [[Šensi]]-provincijoiden territorijal).

=== Jäl'ghine sauvomine ===
[[Han' (dinastii)|Han'-dinastijan]] tobmuden aigan (v 206 edel m.e. — v 220 m.e.) Seinäd jätksihe päivlaskmpolehe [[Dun'huan]]hasai (Gan'su-agj). Mugažo [[vahtčuhunduz|vahtčuhundusiden]] jono oli saudud. Se jätksihe rahvahatoman man südäimehe i oli tarbhaine kaičemha [[Sur' šuukte|torguindkaravanoid]] kalaidajiden heimoiden londoid vaste. Han'-dinastii udessünduti da sauvoi seinid läz 10 tuhad km pitte, nece lugu om kahthe kerdha enamba mi Cin'-dinastijan aigan, arheologiden melen mödhe.

[[Czin' (dinastii)|Czin'-dinastii]] zavodi sauda seinid 12. voz'sadal. Necen aigan imperatorad mobiliziruiba radmaha 750 tuhazesai ristituid kaikenaigašti.

Kaitud tähäsai Suren Seinän palad oma saudud [[Min (dinastii)|Min-dinastijan]] aigan (1368-1644) tobjimalaz. Sil aigal savičud da kiviblokoid ottihe päsauvondmaterialikš, ned andoiba konstrukcijale varmdust enamba. Min-dinastijan tobmuden aigan Sein oigeni päivnouzmaspäi päivlaskmha [[Pakuine meri|Pakuižen meren]] [[Bohai (laht)|Bohai-lahten]] randaspäi (Šan'haiguan'-zastav) nügüdläižiden [[Sinczänan (Uiguran) avtonomine agj|Sinczän]]- da [[Gan'su]]-agjoiden röunhasai (Juimen'guan'-zastav).

== Seinän arhitektur da südäin ==
[[Fail:Great Wall unrestored-1.jpg|thumb|250px|Seinän restavriruimatoi pala.]]
Seinän ''suruded'' oliba erazvuiččed tahoidme. Keskmäižed parametrad oliba: korktuz — 7,5 m, piidenke — 9 m, pän leveduz — 5,5 m, alusen leveduz — 6,5 m.

Seinän ''piid'' irdpolespäi oma oigedsaumaižed formal.

''[[Lidnusen čuhunduz|Čuhundused]]'' oma seinän ühthižeks palaks. Libutadud edel seinän sauvondad čuhundused oliba ottud seinän südäimehe. Mugoižed čuhundused oma penemban levedusenke paksus, mi sein, i niiden sijadused oma statjaližed. Ühten aigan seinänke saudud čuhundusid panihe 200 metrhasai matkad toine toižespäi, se om tomaran lendusen edhuz. Čuhundused oma erazvuiččed arhitekturižen planiruindan mödhe. Čuhundusen kaikiš levitadud toižend om kaks'žiruine, oigedsaumaine ku kacta ülähänpäi. Mugoižed čuhundused oma parangonke i reiguidenke toran täht ülähän. Signalčuhundused sijazihe seinädme kahten [[kopr]]in nägubuden röunal (läz 10 km), niiden päilpäi kaceltihe vihalaižid heiden tulendan aigan da oigetihe signalid<ref>Turnbull, Stephen R (January 2007). ''The Great Wall of China 221 BCE-AD 164''. Osprey Publishing. — Lp. 207. ISBN 978-1-84603-004-8 {{ref-en}}</ref>.

Kaks'toštkümne ''[[verai|verajad]]'' om saudud seinän südäimehe läbiajandan täht. Aigan mändes varmitihe niid, kätihe vägevikš [[kontrol'punkt valdkundröunal|zastavoikš]].

== Seinän znamoičend ==
Seinän kaikenaigaine sauvomine da udessündutamine rajazi rahvahan i valdkundan vägid. Sen kaičendsauvusen znamoičend panihe heilündan alle. Vihalaižed löuziba kebnas vällid sijid vai muite andoiba otoid-lahjoitesid varjoičijoile. Erašti londan aigan vahtkund pätli ei tedotada trelogad i pästli vihankandajid vaikkulhu.

Kitajižiden tedomehiden melen mödhe, [[Min (dinastii)|Min-dinastijan]] aigan sein tegihe sodavällüden i kapituläcijan simvolaks järgenduseližiden varvariden edes. 17. voz'sadal Van Situn-istorijantedai da runokirjutai sädi necen runon:

''Cinin tobmuden alaižed sauvoihe Pit'käd seinäd kaičendaks varvarid vaste.''

''Pit'k sein libui ülähäks, sen aigan imperii tuli alahaks.''

''Tämbäi-ki ristitud nagrdas siš ümbri...''

''Vaiše oli tedotanu, miše seinid sauvoškatas päivnouzmpolel,''

''Ka sigä-žo sanutihe varvariden londas päivlaskmpolel.''

''Hö raccastiba muretud seiniden kal't kuti lapakon madme,''

''Anastaden mi taht oli da kus taht oli.''

''Konz varvarad läksiba tagaze, seinäd libuiba möst.''

''Sauvojad radoiba päidusespäi laskmhasai, a oli-k ližad?..''

''Mihe mö sauvoiba seinid kümne tuhad liden pitte?''

''Dinastii dinastijan jäl'ghe kaik lopihe ühtejiččikš.''

''Ka midä-k mö nagram vaiše Šihuandid?''

Min-dinastijan lopindan jäl'ghe, Cinan aigan imperator sädi runod siš da seinäs:

''Tö sauvoiba sidä kümne tuhad liden pitte, jätkten ani mererandhasai,''

''No kaik teiden rajadused mäniba uhtei —''

''Tö kävutiba lophusai ičetoi rahvahan vägid.''

''Ika konz'-žo imperii oli teiden imperijaks?''

Evropalaižiden mel'hetartuz hödhüvižes sauvuses čududeli Cinan aigan [[kitajalaižed|kitajalaižid]].

Sein sai ut znamoičendad Kitain nügüd'aigaižes literaturas. Se kätihe rahvahan sättundan elole da sädandvägevuden simvolaks, ripmata sodakävutandan satusetomuzišpäi. Mugoi [[Mao Dzedun]]an virkand om kirjutadud seinäl läz tulendad restavriruidud palaha: «Ku sinä ei olend Kitain Surel Seinäl, ka ed ole todesine kitajalaine».

Turistsijiden irdpolel sein mureneb hilläšti londusen painmižen al (kovad tulleid, valeged, letetorokad), mugažo mehen radmine valatoitab (intensivine maižanduz, kiven otand külid sauvomižhe, avto- da raudteiden sauvond pidust' seinäd, [[graffiti]]n pirdand).

== Verajad ==
Kaikiš tetabad verajad-läbiajandad Seinäs, päivnouzmaspäi päivlaskmha:
<center><gallery>
Fail:虎山長城.JPG|Hušan'čančenguan'<br>(saudud möst)<br>([[Dan'dun]], [[Läonin]])
Fail:Shanhaiguan.jpg|Šan'haiguan' (Juguan'), päverai<br>([[Cin'huandao]], [[Hebei]])
Fail:Huangyaguan 01 (4921647414).jpg|Huanjaguan' (Pakuižen kall'on verai)<br>(126 km pohjoižhe [[Tän'czin']]-lidnaspäi)
Fail:Gubeikou 17 (4756126886).jpg|Te pohjoižpäivnouzmpolehe läz [[Gubeikou]]d<br>(50 km pohjoižpäivnouzmha [[Pekin]]aspäi)
Fail:Juyongguan10.JPG|Czüjunguan' Pil'venplatformanke<br>(50 km lodeheze [[Pekin]]aspäi)
Fail:Dajingmen 03 July 2,2010.jpg|Dadzinmen'<br>([[Čžanczäkou]], [[Hebei]])
Fail:Datong, China Bebop Drone 2015-09-20T074133+0000 80E36A.jpg|Dzinghuiguan' Dzümen'bu-lidnuses<br>([[Datun]], [[Šan'si]])
Fail:Yanmenguan.jpg|Jan'men'guan' (Hanhiden verai)<br>(läz [[Sin'čžou]]-lidnad, [[Šan'si]])
Fail:JiayuguanFort.jpg|Czäjuiguan'<br>(6 km suvipäivlaskmha [[Czäjuiguan']]-lidnaspäi, [[Gan'su]])
Fail:Yangguan.jpg|Jangguan' (Päiväižen verai)<br>(70 km suvipäivlaskmha [[Dun'huan]]aspäi, [[Gan'su]])
Fail:Yumenguan.jpg|Juimen'guan' (Nefritverai)<br>(päivlaskmha [[Dun'huan]]aspäi, [[Gan'su]])
</gallery></center>

== Mel'hetartuižed faktad ==
* Kleind[[rispudr]] ühtes [[kal'cijan gidrohapanduz|kal'cijan gidrohapandusenke]] kävutihe panemha kiviblokoid ičheze sijihe.
* Joga vodel kebnatletine «Sur' Sein»-[[marafon]] tehtas, sen aigan sportnikad jokstas distancijan palad seinän ülähädme.
* Ei voi nähta Kitain sured seinäd pal'hal sil'mal [[orbitstancii|orbitstancijaspäi]], no sidä nägub hüvin kaimdaifotokuvil suren tobnendusenke.

== Kacu mugažo ==
* [[Kitain Sur' sein kaičendpirdaks]]
* [[Kitain vihand sein]]
* [[Kitain Sur' fairvol]]
* [[Great Wall Motors]]

== Homaičendad ==
<references/>

== Irdkosketused ==
* [http://whc.unesco.org/en/list/438 Mail'man jäl'guz — Kitain Sur' sein UNESCO:n saital (''whc.unesco.org'').] {{ref-en}} {{ref-fr}} {{ref-ar}} {{ref-zh}} {{ref-ru}} {{ref-es}} {{ref-ja}} {{ref-nl}}

[[Kategorii:Kitain sur' sein| ]]
[[Kategorii:Kitain kul'tur]]
[[Kategorii:Kaičendpirdad]]
[[Kategorii:Mail'man jäl'guz]]
