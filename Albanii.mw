{{10000}}
{{Valdkund
| Nimi = Albanijan Tazovaldkund<br />Republika e Shqipërisë
| Valdkundznam = Coat of arms of Albania.svg
| Flag = Flag of Albania.svg
| Valdkundznam text = Albanijan valdkundznam
| Flag text = Albanijan flag
| Pälidn = Tiran (lidn){{!}}Tiran-lidn
| Eläjiden lugu = 3,057,220<ref>[https://www.cia.gov/library/publications/the-world-factbook/geos/al.html Albanijan ristitišton endustuz vn 2018 heinkus // Mail'man faktoiden kirj. — ''Cia.gov''.] {{ref-en}}</ref>
| Voz' = 2018
| Pind = 28,748
| Kart = Location Albania Europe.png
| Kel' = [[albanijan kel'|albanijan]]
| Valdkundan pämez' = [[Meta Ilir|Ilir Meta]]
| Päministr = [[Rama Edi|Edi Rama]]
| Religii = [[islam]], [[hristanuskond]]
| Valüt = [[albanijan lek]] (ALL)
| Internet-domen = [[.al]]
| Telefonkod = +355
| Aigvö = tal'vel [[UTC]]+1,<br />kezal [[UTC]]+2
}}
'''Albanii''' ({{lang-sq|Shqipëria}}), täuz' oficialine nimi — '''Albanijan Tazovaldkund''' ([[albanijan kel'|albanijan kelel]]: ''Republika e Shqipërisë'' [ɾɛpuˈblika ɛ ʃcipəˈɾiːsə]), om valdkund [[Evrop|Suvievropas]], [[Balkanan pol'sar'|Balkanan pol'saren]] päivlaskmas, [[Adriatine meri|Adriatižen]] da [[Ionine meri|Ionižen]] meriden randpolil. Vspäi 2009 om [[Pohjoižatlantižen kožundkirjutesen organizacii|PAKO:n]] ühtnijaks. Valdkund om kandidataks ühtnemha [[Evropan Ühtištuz|EÜ:hü]] vspäi 2014. Pälidn da kaikiš suremb lidn om [[Tiran (lidn)|Tiran]].

== Istorii ==
Vn 1912 28. päiväl kül'mkud Albanii tedištoiti ičeze ripmatomudes [[Osmanan imperii|Osmanan imperijaspäi]]. Vll 1928−1939 valdkund oli kunigahuseks. [[Italii]] okkupirui Albanijad [[Toine mail'man soda|Toižen mail'man sodan]] aigan vll 1939−1944.

Vozil 1944−1992 valdkundan nimi oli '''Albanijan Rahvahaline Socialistine Tazovaldkund'''. Albanii oli rahvahidenkeskeižes izoläcijas [[Enver Hodži]]-diktatoran režiman tagut pit'kan aigan.

Valdkundan ezmäine Konstitucii ({{lang-sq|Kushtetuta}}) oli olmas vspäi 1914. Vn 1998 28. päiväl tal'vkud jäl'gmäine kümnenz' lugul Konstitucii<ref>[http://www.constituteproject.org/ontology/Albania?lang=en Albanijan Konstitucijan tekst (2016) ''constituteproject.org''-saital.] {{ref-en}}</ref> om vahvištadud parlamental sen-žo voden 21. päivän redukud kaiken rahvahan referenduman jäl'ghe da tuli väghe<ref>Albanijan Konstitucii (1998) [http://www.concourt.am/armenian/legal_resources/world_constitutions/constit/albania/albani-r.htm venäkelel (''concourt.am'')] i [http://en.wikisource.org/wiki/Constitution_of_Albania anglijan kelel (''Vikipurtked'')].</ref>, se om olmas äiluguižidenke vajehtusidenke.

== Geografijan andmused ==
[[Fail:Albania SRTM.png|thumb|left|250px|Albanijan topografine kart.]]
Albanii oma mavaldkundröunoiš [[Mustmägi]]nke lodehes (röunan piduz — 186 km), [[Serbii|Serbijanke]] pohjoižpäivnouzmas (112 km sen [[Kosovo]]nke<ref>Albanii tundišti Kosovon ripmatomut.</ref>), [[Pohjoižmakedonii|Pohjoižmakedonijanke]] päivnouzmas (181 km) da [[Grekanma]]nke suvipäivnouzmas (212 km). Ühthine röunoiden piduz — 691 km. Valdkundan päivlaskmaižed randad lainištadas [[Adriatine meri|Adriatine]] da [[Ionine meri|Ionine]] mered. Randanpird om 362 km. Valdkundan pind — 28 748 km².

Mäged da kukhad ottas Albanijan seičeme kümnendest. Valdkundan kaikiš korktemb čokkoim om [[Korab]]-mägi Pohjoižmakedonijan röunal, 2764 m valdmeren pindan päl. Znamasine täuzin albanine jogi om [[Drin]] 148 km pitte valdkundan pohjoižes. Järedad [[Škoderan järv|Škoderan]] i [[Ohridan järv|Ohridan]] järved sijadasoiš päivnouzmaižel röunal i mülüdas Albanijha vaiše paloin.

Klimat om [[Keskmeri|Keskmeren]] randpolel, kontinentaline man päivnouzmpolel.

Londuseližed pävarad oma [[kivivoi]], [[londuseline gaz]], [[kivihil']], [[metall]]ad ([[raud|raudkivend]], [[vas'k]], [[alüminii|boksitad]], [[hrom]], [[nikel']]), [[gidroenergii]]; toižed varad — [[mec]], [[sol]], väghine [[mahuz]].

== Politine sistem ==
[[Fail:Selia Kuvendit.jpg|thumb|right|250px|Albanijan parlamentan pertin ocsein [[Tiran (lidn)|Tiran-lidnas]].]]
Ohjandusen form om unitarine konstitucine [[parlamentine tazovaldkund|parlamentine]] tazovaldkund. Valdkundan pämez' om prezident ({{lang-sq|Presidenti i Republikës së Shqipërisë}}). Parlamentan ühtnijad valitas händast videks vodeks. Parlament paneb radsijha mugažo kaikid ministrid.

Parlament om üks'kodine Albanijan Suim ({{lang-sq|Kuvendi i Shqipërisë}} vai Rahvahaline Suim ({{lang-sq|Kuvendi Popullor}}) 140 ühtnijanke. Kaik rahvaz änestab sen kandidatoid nelläks vodeks.

[[Edi Rama]] radab päministran vs 2013 sügüz'kun 15. päiväspäi. Parlamentan ühtnijoiden järgenduseližed valičendad oliba vn 2017 25. päiväl kezakud. Vn 2017 24. päiväl heinkud parlamentan ühtnijad valičihe nügüdläšt prezidentad ([[Ilir Meta]]).

== Administrativiž-territorialine jagand ==
&nbsp;&nbsp;&nbsp;''Kacu kirjutuz: [[Albanijan administrativiž-territorialine jagand]].''

Valdkund jagase 12 agjaks (üks'lugu ''kark'', {{lang-sq|qark}}). Agjad alajagasoiš 36 ümbrikoks (üks'lugu ''ret'', {{lang-sq|rreth}}), ned — 373 municipalitetaks.

== Eläjad ==
Vn 2011 Albanijan rahvahanlugemižen mödhe eläjiden lugu oli 2,831,741 ristitud. Kaikiš suremb ristitišt oli 3,490,400 eläjad vl 2000, se poleni rademigracijan i madalan sündutamižmäran tagut.

Nened rahvahad elädas Albanijas (2008): [[albanijalaižed]] — 95%, [[grekalaižed]] — 3%, toižed rahvahad — 2%.

Uskondan mödhe (2011): [[islam]]anuskojad — 56,7%, riman [[katoline jumalankodikund|katolikad]] — 10,0%, [[ortodoksine hristanuskond|ortodoksižed hristanuskojad]] — 6,8%, [[ateizm|ateistad]] — 2,5%, bektašid ([[sufizm]]an toižend) — 2,1%, toižed uskojad — 5,7%, märhapanendata — 16,2%.

Toižed järedad lidnad (enamba 100 tuh. ristituid vl 2011, surembaspäi penembha): [[Durres]], [[El'basan]], [[Vlör]], [[Škoder]]. Vl 2011 kaik oli 72 municipalitetad lidnan statusanke, 29 lidnad enamba mi 10 tuh. eläjidenke. Lidnalaižiden pala om 62,1% (2020).

== Ižanduz ==
Agrariž-industrialine ekonomik, Evropan üks' gollembiš valdkundoišpäi. Radnikoiden 41,4% om ottud maižandushe, 18,3% ratas industrijas, radajiden lugu holitišiden sferas — 40,3% (2017). Villäsiž-maploduine maižanduz. Tegimišton päsarakod oma tekstiline, sömän i mecan ümbriradmine, kivivoin da metallkivendoiden samine, metallurgii, cementan tehmine, gidroenergetik. Mägisuksiden turizm.

Vl 2012 Albanijan päeksport oli erazvuiččed [[sobad]] da [[kengäd]] (läz 30%), [[kivivoi]] (12%), [[raud|raudkivend]] da raudühthesuladused (7%), [[hrom|hromkivend]] (6%), [[elektruz]] (6%); toine eksport — [[cement]] (2%), [[vas'k]], [[kuld]], [[kala]]. Italii om pätorguindpartnöraks (eksportan kaks' videndest i importan koumandez vl 2015), mugažo Grekanma, Kitai i Saksanma.

== Homaičendad ==
<references />

== Irdkosketused ==
* [http://www.parlament.al/ Albanijan Tazovaldkundan parlamentan oficialine sait (''parlament.al'').] {{ref-sq}} {{ref-en}}
* [http://www.e-albania.al/ Albanijan Tazovaldkundan e-ohjastusen oficialine sait (''e-albania.al'').] {{ref-sq}}
{{Commons|Albania}}

{{Evrop}}

[[Kategorii:Albanii| ]]
