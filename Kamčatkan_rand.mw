{{Venälaižen Federacijan subjekt
|Nimi           = Kamčatkan rand
|Venälaine nimi = Камчатский край
|Flag           = [[Fail:Flag of Kamchatka Krai.svg|150px|Kamčatkan randan flag]]
|FSCoA          = [[Fail:Coat of Arms of Kamchatka Krai.svg|100px|Kamčatkan randan znam]]
|FlagLnk        = Kamčatkan randan flag
|CoALnk         = Kamčatkan randan znam
|FSMap          = [[Fail:Map of Russia - Kamchatka Krai.svg|300px]]
|FSCtrWhat      = Pälidn
|FSCtrNm        = [[Petropavlovsk Kamčatkal]]
|AreaRnk        = 10
|TotArea        = 464275
|WaterPrcnt     = 1.82
|PopRnk         = 79
|Eläjiden lugu  = 315,557
|PopCtDate      = 2018
|PopDens        = 0.68
|GDPRnk         = 68
|GDP            = 198,1
|GDPCtDate      = 2016
|GDP(PPP)       = 628,1
|FedDistrNm     = Edahaižen Päivnouzmpolen
|EcRegNm        = Edahaižen Päivnouzmpolen
|CadNo          = 41, 82
|OfLangs        = [[venäkel']]
|HeadTtl        = Gubernator
|HeadNm         = [[Ilühin Vladimir|Vladimir Ilühin]]
|ViceTtl        = Ohjastusen ezimez'
|ViceNm         = ''hän-žo''
|LegislTtl      = Käskusenandajan Suiman ezimez'
|LegislNm       = [[Rajenko Valerii|Valerii Rajenko]]
|FSAnthem       = ''Kamčatkan randan gimn''
|Domain         = 
|MSK            = [[UTC]]+12 ([[MSK]]+9)
}}
'''Kamčatkan rand''' ({{lang-ru|Камчатский край}}) om üks' [[Venäma|Venälaižen Federacijan]] [[Venälaižen Federacijan subjektad|subjektoišpäi]].

Se mülüb [[Edahaižen Päivnouzmpolen federaline ümbrik|Edahaižen Päivnouzmpolen federaližhe ümbrikho]].

Randan administrativine keskuz da kaikiš suremb lidn om [[Petropavlovsk Kamčatkal]]. Ristitišton nell' seičemendest elädas siš.

== Keled ==
Valdkundkel' om üks'jäine — [[venäkel']].

[[Koräkan ümbrik]]on territorijal toine kel' om [[koräkan kel']]. Kamčatkan randan Päkäskusen mödhe, sil ei ole nimittušt oficiališt statusad, vaiše Päkäskusen 3. kirjutuz andab garantijoid kaičemha [[Pohjoižman igähižed rahvahad|Pohjoižman, Sibirin da Edahaižen Päivnouzmpolen vähäluguižiden igähižiden rahvahiden]] oiktusid.

== Istorii ==
Kamčatkan rand om olmas vs 2007 heinkun 1. päiväspäi. Sädihe sidä Kamčatkan agjan da Koräkan avtonomižen ümbrikon ühtenzoitusel referenduman satusiden mödhe.

Kamčatkan randan Päkäskuz<ref>[http://constitution.garant.ru/region/ustav_kamchat/ Kamčatkan randan Päkäskusen tekst. — ''Constitution.garant.ru''.] {{ref-ru}}</ref> om vahvištadud vn 2008 14. päiväl kül'mkud Käskusenandajan Suiman ezitajil.

== Geografijan andmused ==
[[Fail:Relief Map of Kamchatka Krai.png|thumb|left|250px|Kamčatkan randan reljefan kart.]]
Kamčatkan rand sijadase [[Kamčatkan pol'sar'|Kamčatkan pol'sarel]], otab kontinentan lähišt palad. [[Komandoran sared]] da [[Karaginskii]]-sar' mülüdas randha mugažo.

Randal om röunoid [[Magadanan agj]]anke lodehes da [[Čukotkan avtonomine ümbrik|Čukotkan avtonomiženke ümbrikonke]] pohjoižes, mugažo om meriröunoid [[Amerikan Ühtenzoittud Valdkundad|AÜV:oidenke]] päivnouzmas da [[Sahalinan agj]]anke suves. [[Tün' valdmeri]] lainištab Kamčatkan päivnouzmaižed randad, sen [[Ohotskan meri]] — päivlaskmaižed randad, [[Beringan meri]] — pohjoižpäivnouzmaižed randad. Ühthine mererandan piduz om enamba 4 000 km.

Pind om 464 275 km². [[Mec]]ad ottas territorijan kaks' koumandest<ref>[http://www.zaksobr.kamchatka.ru/o_kamchatskom_krae/ Kamčatkan randan polhe. — ''Zaksobr.kamchatka.ru''.] {{ref-ru}}</ref>. [[So]]d, [[tundr]] da [[nit]]ud ottas territorijan nelländest, rahvahatomad mägimad da jäžomad — 7%. Znamasižed joged oma [[Kamčatk (jogi)|Kamčatk]] (758 km pitte) da [[Penžin]] (713 km).

Randan territorii om mägikaz. Om läz koumed sadad vulkanoid, 29 niišpäi oma väges. Kaikiš korktemb čokkoim om [[Klüčevan vulkan]]an pä (4750 m).

Klimat om [[subarktine vö|subarktine]] pohjoižes, [[ven vö|ven]] valdmeren mererandpolil, kontinentaline pol'saren südäimes. Keza om lühüd, viluhk da vihmakaz. Heinkun da elokun keskmäine lämuz om +16 C° keskuzpalas da +10..+12 C° päivlaskmas. Tal'v om pit'k da lumekaz, vilukun keskmäine lämuz om −7 C° suves da −19..−24 C° pohjoižes da pol'saren südäimes. Paneb sadegid 300 mm vodes lodehes da 2500 mm vodes suvipäivnouzmas, nece om kaikiš suremb znamoičend Venäman territorijal.

Londuseližed varad oma [[kivivoi]], [[londuseline gaz]], [[kivihil']], [[bur hil']], [[vas'k]], [[nikel']], [[titan (himine element)|titan]], [[kuld]], [[platin]], [[hobed]], [[artut']], [[sauvondmaterialad]], [[mec]], [[kala]], [[gidroenergii]].

== Tobmuz ==
Randan pämez' nimitase gubernatoraks. [[Ilühin Vladimir|Vladimir Ilühin]] radab gubernatoran vs 2011 keväz'kun 3. päiväspäi. Kaik rahvaz änestab händast videks vodeks. Gubernator om randan Ohjastusen ezimez' mugažo, märičeb sen strukturad, paneb radnikusile ičeze varamehid sättutaden parlamentanke.

Kamčatkan randan parlament om Käskusenandai Suim. Kaik rahvaz valičeb sen 28 ezitajad videks vodeks. [[Rajenko Valerii|Valerii Rajenko]] radab Suiman ezimeheks vs 2011 tal'vkun 19. päiväspäi kahtenden strokun jäl'geten.

Radonoigendai tobmuz om Kamčatkan randan Ohjastuz.

Vn 2015 13. päiväl sügüz'kud valitihe [[Ilühin Vladimir|nügüdläšt gubernatorad]] möst, hän sai vägestust ezmäižes turas (75,48%) da radab kahtenden strokun. Käskusenandajan Suiman ühtnijoiden järgenduseližed valičendad oliba vn 2016 18. päiväl sügüz'kud (3. kucund).

== Eläjad ==
Vn 2010 Venäman rahvahanlugemižen mödhe eläjiden lugu oli 322 079 ristitud<ref>[http://www.gks.ru/free_doc/new_site/population/demo/perepis2010/svod.xls Venäman kaikenaigaine ristitišt vl 2010. — Rosstat (''gks.ru'').] {{ref-ru}}</ref>. Lidnalaižiden pala — 78,22% (2018).

Kaik om [[Kamčatkan randan lidnad|koume lidnad]] randas. Ei ole toižid järedoid lidnoid. Vl 2017 kaik oli 3 eländpunktad enamba mi 10 tuh. eläjidenke.

Rahvahad (enamba 0,5% vl 2010): [[venälaižed]] — 78,4%, [[ukrainalaižed]] — 3,6%, [[koräkalaižed]] — 2,1%, [[itel'menalaižed]] — 0,7%, [[totarlaižed]] — 0,7%, [[vaugedvenälaižed]] — 0,6%, [[evenalaižed]] — 0,6%, [[kamčadalalaižed]] — 0,5%, [[čukčulaižed]] — 0,5%, toižed rahvahad — 3,6%, rahvahuden ozutandata — 8,7%.

Erased toižed igähižed rahvahad: [[aleutalaižed]] — 0,12% (401 rist.), [[jakutalaižed]] — 0,04% (142 rist.), [[ainalaižed]] — 0,03% (94 rist.).

== Homaičendad ==
<references />

== Irdkosketused ==
* [http://kamgov.ru/ Kamčatkan randan gubernatoran da Ohjastusen oficialine sait (''kamgov.ru'').] {{ref-ru}}
* [http://www.zaksobr.kamchatka.ru/ Kamčatkan randan Käskusenandajan Suiman oficialine sait (''zaksobr.kamchatka.ru'').] {{ref-ru}}

{{Kamčatkan randan lidnad}}
{{Venälaižen Federacijan subjektad}}

[[Kategorii:Kamčatkan rand| ]]
