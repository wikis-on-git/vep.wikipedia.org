{{Venälaižen Federacijan subjekt
|Nimi           = Dagestanan Tazovaldkund
|Venälaine nimi = Республика Дагестан <small>(ven.)</small><br />Дагъистаналъул Республика <small>(avar.) da tž.</small><sup>[[#Keled da oficialižed nimed|1]]</sup>
|Flag           = [[Fail:Flag of Dagestan.svg|150px|Dagestanan Tazovaldkundan flag]]
|FSCoA          = [[Fail:Coat of Arms of Dagestan.svg|110px|Dagestanan Tazovaldkundan znam]]
|FlagLnk        = Dagestanan Tazovaldkundan flag
|CoALnk         = Dagestanan Tazovaldkundan znam
|FSMap          = [[Fail:Map of Russia - Dagestan.svg|300px]]
|FSCtrWhat      = Pälidn
|FSCtrNm        = [[Mahačkal]]
|AreaRnk        = 52
|TotArea        = 50270
|WaterPrcnt     = 3.52
|PopRnk         = 13
|Eläjiden lugu  = 3,063,885
|PopCtDate      = 2018
|PopDens        = 60.95
|GDPRnk         = 32
|GDP            = 597,1
|GDPCtDate      = 2016
|GDP(PPP)       = 197,1
|FedDistrNm     = Pohjoižkavkazan
|EcRegNm        = Pohjoižkavkazan
|OfLangs        = [[venäkel']] da völ 13 kirjkel't
|HeadTtl        = Tazovaldkundan pämez'
|HeadNm         = [[Vasil'jev Vladimir|Vladimir Vasil'jev]]<br />''(velgusentäutai)''
|ViceTtl        = Ohjastusen ezimez'
|ViceNm         = [[Zdunov Artöm|Artöm Zdunov]]
|LegislTtl      = Rahvahaližen Suiman ezimez'
|LegislNm       = [[Šihsaidov Hizri|Hizri Šihsaidov]]
|FSAnthem       = ''[[Dagestanan Tazovaldkundan gimn]]''
|Domain         = 
|CadNo          = 05
|MSK            = [[UTC]]+3 ([[MSK]]+0)
}}
'''Dagestanan Tazovaldkund''' ({{lang-ru|Республика Дагестан}}, {{lang-av|Дагъистаналъул Республика}} da tž.<sup>[[#Keled da oficialižed nimed|1]]</sup>) vai '''Dagestan''' om [[Venäma]]n avtonomine valdkund, sen [[Venälaižen Federacijan subjektad|subjekt]].

Se mülüb [[Pohjoižkavkazan federaline ümbrik|Pohjoižkavkazan federaližhe ümbrikho]].

Tazovaldkundan pälidn da kaikiš suremb lidn om [[Mahačkal]].

== Keled da oficialižed nimed ==
Kaikiden Dagestanan rahvahiden keled oma valdkundaližed Dagestanan territorijas sen Konstitucijan 11. kirjutusen mödhe, no vaiše 14 kirjutadud valdkundkel't om olmas da neceverz'-žo oficiališt nint:

* '''Республика Дагестан''' ([[venäkel']], ven.)
* '''Республика Дагъустан''' ([[agulan kel'|agulan]], agul.)
* '''Dağıstan Respublikası''' ([[azerbaidžanan kel'|azerbaidžanan]], azerb.)
* '''Дагъистаналъул Республика''' ([[avaran kel'|avaran]], avar.)
* '''Республика Дагъустан''' ([[cahuran kel'|cahuran]], cah.)
* '''ДегIeстан Республика''' ([[čečenan kel'|čečenan]], čeč.)
* '''Дагъистала Республика''' ([[darginan kel'|darginan]], darg.)
* '''Дагъыстан Республикасы''' ([[kumikan kel'|kumikan]], kum.)
* '''Дагъусттаннал Республика''' ([[lakan kel'|lakan]], lak.)
* '''Республика Дагъустан''' ([[lezgin kel'|lezgin]], lezg.)
* '''Республикей Догъисту''' ([[mägievrejan kel'|mägievrejan]], mägievr.)
* '''Дагыстан Республикасы''' ([[nogain kel'|nogain]], nog.)
* '''Дагъыстан Республика''' ([[rutulin kel'|rutulin]], rut.)
* '''Дагъустандан Республика''' ([[tabasaranan kel'|tabasaranan]], tab.)

Sikš ku keled mülüdas erazvuiččihe kel'kanzoihe, ka venäkel' om rahvahidenkeskeižiden sidoiden kel' faktižešti.

== Istorii ==
Dagestanan Tazovaldkund om olmas vs 1921 vilukun 20. päiväspäi. Vodhe 1993 tal'vkun 25. päivhäsai nimitihe Dagestanan Avtonomižeks Nevondkundaližeks Socialistižeks Tazovaldkundaks.

Tazovaldkundan Konstitucii<ref>[http://constitution.garant.ru/region/cons_dagest/ Dagestanan Tazovaldkundan Konstitucijan tekst // ''Constitution.garant.ru''.] {{ref-ru}}</ref> om vahvištadud vn 2003 10. päiväl heinkud Konstitucižen Suiman ezitajil. Se om väges möhembaižidenke vajehtusidenke. Enzne vahvištadud vl 1994 Konstitucii kadoti ičeze väged.

== Geografijan andmused ==
[[Fail:Russia Dagestan relief location map.png|thumb|left|250px|Dagestanan Tazovaldkundan reljefan kart.]]
Tazovaldkund om röunoiš [[Azerbaidžan]]anke suves, [[Gruzii|Gruzijanke]] suvipäivlaskmas, [[Čečenijan Tazovaldkund]]anke päivlaskmas, [[Stavropolin rand]]anke lodehes da [[Kalmikijan Tazovaldkund]]anke pohjoižes. Dagestanan Tazovaldkundan päivnouzmaižed randad lainištab [[Kaspijan meri]]. Randanpird om 530 km pitte.

Pind om 50 270 km². [[Mec]] da penzhišt ottas 9% territorijad<ref>[http://www.dagestanrsp.ru/geography/ Dagestanan geografine sijaduz, reljef da klimat. — ''Dagestanrsp.ru''.] {{ref-ru}}</ref>. Znamasižed joged oma [[Terek (jogi)|Terekan]] alajoksmuz da [[Sulak (jogi)|Sulak]], mugažo [[Kum (jogi, lankteb Kaspijan merhe)|Kum]]-jogi (kezal kändase ojandeheks) Kalmikijanke röunal pohjoižes da [[Samur]] Azerbaidžananke röunal suves. Kaik joged mülüdas Kaspijan meren basseinha, 20 joged lanktas arni merhe.

Reljef om tazo pohjoižes da mägikaz suves. Ezimägišt om keskuses. Nogain step' da [[Kaspijanveren alangišt]] oma tazovaldkundan pohjoižes. Pohjoižen [[Kavkaz]]an mäged levinedas suves. Kaikiš korktemb čokkoim om sen [[Bazardüzü]]-mägenpä («torg», 4466 m) Azerbaidžanan röunal, Venäman kaikiš suvemb čokkoim sijadase severdas-se kilometras sišpäi.

Klimat om kontinentaline kuivahk. Ülemba mägile lämuz poleneb, nepsuz ližadub. Om koume klimatzonad: tazangišton (44% territorijad), ezimägišton (16%) da mägiden (40%). Heinkun keskmäine lämuz om +30 C° alangištoil da +8 C° mägil, vilukun lämuz — +4 C° alangištoil da −11 C° mägil. Paneb sadegid 250 mm vodes alangištoil da 700 millimetrad mägil. Vegetacijan pord om 200..240 päiväd.

Londuseližed varad oma [[kivivoi]], [[londuseline gaz]], [[kivihil']], [[palab šoidkivi]], [[raud|raudkivend]], [[sauvondmaterialad]] ([[savi|saved]], [[lete|letked]]), [[gidroenergii]].

== Tobmuz ==
[[Fail:Правительство Республики Дагестан.png|thumb|right|250px|Dagestanan Tazovaldkundan pämehen, Rahvahaližen Suiman da Ohjastusen pert' [[Mahačkal]]as.]]
[[Vasil'jev Vladimir|Vladimir Vasil'jev]] tegeb tazovaldkundan pämehen velgusidme vs 2017 redukun 3. päiväspäi, edel 2014 vot nece radnikuz nimitihe prezidentan. Parlamentan ezitajad änestadas händast videks vodeks taritud Venäman prezidental koumes kandidataspäi. Tazovaldkundan pämez' paneb Ohjastusen ezimest radnikusele, sid' paneb radnikusile sen ühtnijoid Ohjastusen ezimehen taričendan mödhe. Tazovaldkundan pämehen da Ohjastusen Administracii, Tazovaldkundan pämehen ohjandused oma hänele abhu. Sanumatoman ohjandimen mödhe, tobmuden sarakoiden pämehed oma erazvuiččiš rahvahišpäi.

Dagestanan Tazovaldkundan parlament om üks'kodine Rahvahaline Suim. Kaik rahvaz valičeb sen 90 ezitajad videks vodeks. [[Šihsaidov Hizri|Hizri Šihsaidov]] radab Suiman ezimeheks vs 2013 uhokun 7. päiväspäi kahtenden strokun.

Radonoigendai tobmuz om Dagestanan Tazovaldkundan Ohjastuz. Tazovaldkundan ministrused, komitetad, radnikoičendad, agentused da inspekcijad alištudas Ohjastusele. [[Zdunov Artöm|Artöm Zdunov]] radab Ohjastusen ezimeheks vs 2018 uhokun 7. päiväspäi.

Valitihe Tazovaldkundan pämest järgenduseližen kerdan vn 2013 8. päiväl sügüz'kud, [[Abdulatipov Ramazan|edeline pämez']] sai vägestust ezmäižel tural (86 än't 88:späi). Rahvahaližen Suiman ühtnijoiden järgenduseližed valičendad oliba vn 2016 18. päiväl sügüz'kud (6. kucund).

== Eläjad ==
Vn 2010 kaiken Venäman rahvahanlugemižen mödhe eläjiden lugu oli 2 910 249 ristitud<ref>[http://www.gks.ru/free_doc/new_site/population/demo/perepis2010/svod.xls Venäman kaikenaigaine ristitišt vl 2010. — Rosstat (''gks.ru'').] {{ref-ru}}</ref>. Kaikiš suremb ristitišt om nügüd'. Vl 2018 lidnalaižiden pala om 45%.

Kaik om [[Dagestanan Tazovaldkundan lidnad|kümne lidnad]] tazovaldkundas da 18 lidnanvuittušt žilod. Toižed järedad lidnad (enamba 100 tuh. ristituid, surembaspäi penembha): [[Hasavürt]], [[Derbent]], [[Kaspiisk]]. Vl 2018 kaik om 28 eländpunktad enamba mi 10 tuh. eläjidenke.

Dagestan om Venäman kaikiš äirahvahaližemb region. Rahvahad (enamba 0,5% vl 2010): [[avarad]] — 29,2%, [[darginalaižed]] — 16,8%, [[kumikalaižed]] — 14,8%, [[lezginalaižed]] — 13,2%, [[lakalaižed]] — 5,5%, [[azerbaidžanlaižed]] — 4,5%, [[tabasaranalaižed]] — 4,1%, [[venälaižed]] — 3,6%, [[čečenalaižed]] — 3,2%, [[nogailaižed]] — 1,4%, [[agulalaižed]] — 1,0%, [[rutulalaižed]] — 1,0%, toižed rahvahad — 1,7%, rahvahuden ozutandata — 0%.

Erased toižed igähižed rahvahad (2010): [[cahuralaižed]] — 0,34% (9771 rist.), [[tatalaižed]] — 0,02% (456 rist.), [[mägievrejalaižed]] — 0,01% (196 rist.).

== Homaičendad ==
<references />

== Irdkosketused ==
* [http://www.president.e-dag.ru/ Dagestanan Tazovaldkundan pämehen oficialine sait (''president.e-dag.ru'').] {{ref-ru}}
* [http://www.nsrd.ru/ Dagestanan Tazovaldkundan Rahvahaližen Suiman oficialine sait (''nsrd.ru'').] {{ref-ru}} {{ref-en}}
* [http://www.e-dag.ru/ Dagestanan Tazovaldkundan Ohjastusen oficialine portal (''e-dag.ru'').] {{ref-ru}}

{{Dagestanan Tazovaldkundan lidnad}}
{{Venälaižen Federacijan subjektad}}

[[Kategorii:Dagestanan Tazovaldkund| ]]
