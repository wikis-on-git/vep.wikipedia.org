{{Venälaižen Federacijan subjekt
|Nimi           = Sverdlovskan agj
|Venälaine nimi = Свердловская область
|Flag           = [[Fail:Flag of Sverdlovsk Oblast.svg|150px|Sverdlovskan agjan flag]]
|FSCoA          = [[Fail:Coat of Arms of Sverdlovsk oblast.svg|110px|Sverdlovskan agjan znam]]
|FlagLnk        = Sverdlovskan agjan flag
|CoALnk         = Sverdlovskan agjan znam
|FSMap          = [[Fail:Map of Russia - Sverdlovsk Oblast.svg|300px]]
|FSCtrWhat      = Pälidn
|FSCtrNm        = [[Jekaterinburg]]
|AreaRnk        = 17
|TotArea        = 194307
|WaterPrcnt     = 1.36
|PopRnk         = 5
|Eläjiden lugu  = 4,325,256
|PopCtDate      = 2018
|PopDens        = 22.26
|GDPRnk         = 6
|GDP            = 1978,1
|GDPCtDate      = 2016
|GDP(PPP)       = 456,9
|FedDistrNm     = Uraline
|EcRegNm        = Uraline
|OfLangs        = [[venäkel']]
|HeadTtl        = Gubernator
|HeadNm         = [[Kuivašev Evgenii|Evgenii Kuivašev]]
|ViceTtl        = Ohjastusen ezimez'
|ViceNm         = [[Orlov Aleksei|Aleksei Orlov]]<br />''(velgusentäutai)''
|LegislTtl      = Käskusenandajan Suiman ezimez'
|LegislNm       = [[Babuškina Lüdmila|Lüdmila Babuškina]]
|FSAnthem       = 
|Domain         = 
|CadNo          = 66, 96, 196
|MSK            = [[UTC]]+5 ([[MSK]]+2)
}}
'''Sverdlovskan agj''' ({{lang-ru|Свердловская область}}) om [[Venäma|Venälaižen Federacijan]] [[Venälaižen Federacijan subjektad|subjekt]].

Se mülüb [[Uralan federaline ümbrik|Uralan federaližhe ümbrikho]].

Agjan administrativine keskuz da kaikiš suremb lidn om [[Jekaterinburg]].

== Keled ==
Valdkundkel' om üks'jäine, se om [[venäkel']].

== Istorii ==
Sverdlovskan agj om olmas vs 1934 vilukun 17. päiväspäi, nügüdläižiš röunoiš — vs 1938 redukun 3. päiväspäi ([[Permin rand|Permin agjan]] erištundan jäl'ghe).

Sverdlovskan agjan Päkäskuz<ref>[http://www.midural.ru/ufiles/105-OZ_22062015.pdf Sverdlovskan agjan Päkäskusen tekst agjan Ohjastusen saital (''midural.ru'').] {{ref-ru}}</ref> om vahvištadud vn 2010 30. päiväl kül'mkud Käskusenandajan Suiman Agjan Duman ezitajil, om hüvästadud Käskusenandajan Suiman Ezitajiden Kodin ühtnijoil sen-žo voden 16. päiväl tal'vkud, om allekirjutadud gubernatoral sen-žo voden 23. päiväl tal'vkud da om väges möhembaižidenke kohendusidenke. Se vajehti endišt Päkäskust, kudamb oli vahvištadud vn 1994 25. päiväl kül'mkud Agjan Duman ezitajil.

== Geografijan andmused ==
[[Fail:Relief-Sverdlovskaya.png|thumb|left|250px|Sverdlovskan agjan reljefan kart.]]
Sverdlovskan agj sijadase [[Uralmäged|Uralmägiden]] keskpalas (sen mägisel'g om Evropan da Azijan röunaks) da [[Päivlaskmaine Sibirin alangišt|Päivlaskmaižen Sibirin alangišton]] päivlaskmas.

Agjal om röunoid Tümenin agjan [[Hantin da Mansin avtonomine ümbrik|Hantin da Mansin avtonomiženke ümbrikonke]] pohojižes da pohojižpäivnouzmas, [[Tümenin agj]]anke päivnouzmas, [[Kurganan agj]]anke, [[Čeläbinskan agj]]anke da [[Baškortostanan Tazovaldkund]]anke suves, [[Permin rand]]anke päivlaskmas da [[Komin Tazovaldkund]]anke lodehes. Sverdlovskan agj om mererandatoi.

Pind om 194 307 km², sidä kesken segoitadud da kavag'[[mec]]ad ottas territorijan kaks' koumandest. Agjan päivnouzmaižed joged mülüdas [[Ob'|Obinjogen]] ([[Jävaldmeri|Jävaldmeren]]) basseinha, ned oma [[Iset']], [[Tavd (Tobolan ližajogi)|Tavd]] da [[Turanjogi]]. Agjan päivlaskmaižed joged mülüdas [[Kam (jogi)|Kam-jogen]] ([[Kaspijan meri|Kaspijan meren]]) basseinha, niišpäi [[Čusovai]] da [[Uf (jogi)|Ufanjogi]] oma znamasižed. Kaikiš surembad järved pindan mödhe oma [[Peliman Sumeg]] (32,2 km²) agjan pohjoižpäivnouzmas da [[Vagilin Sumeg]] (31,2 km²).

Agjan päivlaskmpalan reljef om mägikaz, se om tazo da sokaz agjan päivnouzmas. Kaikiš korktemb čokkoim om [[Konžakovan Kivi]]-mägi (1569 m) agjan lodehes.

Klimat om kontinentaline. Heinkun keskmäine lämuz om +15..+20 C°, vilukun lämuz — −16..−20 C°. Paneb sadegid 350..600 mm vodes.

Londuseližed varad oma [[kivihil']], [[turbaz]], metallad ([[raud|raudkivend]], [[alüminii|boksitad]], [[vas'k]], [[hrom]], [[nikel']], [[marganc]], [[kuld]], [[platin]]), [[azbest]], [[pol'kalližarvoižed kived|pol'kalližarvoižed]] kived.

== Tobmuz ==
[[Fail:House Zotov Tarasov.jpg|thumb|right|250px|''Tarasovan pert''' om agjan gubernatoran rezidencijaks [[Jekaterinburg]]as.]]
Agjan pämez' nimitase gubernatoraks. [[Kuivašev Evgenii|Evgenii Kuivašev]] radab gubernatoran vs 2012 semendkun 29. päiväspäi, agjan Käskusenandajan Suiman ühtnijad panihe händast eziauguižešti radnikusele [[Putin Vladimir|Venäman prezidentan]] taričendan mödhe. Kaik rahvaz änestab gubernatorad videks vodeks. Gubernator märičeb Ohjastusen strukturad da paneb sen ühtnijoid radnikusile. Gubernatoran Administracii da seičeme nevojad oma hänele abhu.

Sverdlovskan agjan üks'kodine parlament om Käskusenandai Suim. Vozil 1996 (sulaku) — 2011 (tal'vku) kaks' kodid oli Käskusenandajas Suimas: Ezitajiden Kodi oli üläkodikš, Agjan Dum — alakodikš. Vozil 1994−1996 nimitihe agjan parlamentad Agjan Dumaks. Kaik rahvaz valičeb Suiman 50 ezitajad videks vodeks. [[Babuškina Lüdmila|Lüdmila Babuškina]] radab Käskusenandajan Suiman ezimeheks vs 2011 tal'vkun 20. päiväspäi.

Radonoigendai tobmuz om Sverdlovskan agjan Ohjastuz. [[Orlov Aleksei|Aleksei Orlov]] tegeb Ohjastusen ezimehen velgusidme vs 2016 sügüz'kun 26. päiväspäi. Agjan Dum vahvištab Ohjastusen ezimest radnikusele gubernatoran taričendan mödhe. Kaks' ezmäšt varaezimest, kuz' muite varaezimest, gubernatoran Administracijan ohjandai da ministrad ratas Ohjastusen ühtnijoin. Agjan ministrused, departamentad, ohjandused da üks' laudkund alištudas Ohjastusele.

Käskusenandajan Suiman ühtnijoiden järgenduseližed valičendad oliba vn 2016 18. päiväl sügüz'kud (voziden 2016−2021 kucund). Valitihe gubernatorad vn 2017 10. päiväl sügüz'kud, [[Kuivašev Evgenii|nügüdläine gubernator]] sai vägestust ezmäižel tural (62,16%) da radab kahtenden strokun jäl'geten.

== Eläjad ==
Vn 2010 Venäman rahvahanlugemižen mödhe eläjiden lugu oli 4 297 747 ristitud<ref>[http://www.gks.ru/free_doc/new_site/population/demo/perepis2010/svod.xls Venäman kaikenaigaine ristitišt vl 2010. — Rosstat (''gks.ru'').] {{ref-ru}}</ref>. Kaikutte videnz' ristit kudespäi om lidnalaine eläi (2017).

Kaik om [[Sverdlovskan agjan lidnad|nell'kümne seičeme lidnad]] agjas da 26 lidnanvuittušt žilod. Toižed järedad lidnad (enamba 80 tuh. eläjidenke, surembaspäi penembha) oma [[Alatagil]], [[Kamensk Uralal]], [[Pervoural'sk]], [[Serov (lidn)|Serov]] da [[Novoural'sk]]. Vl 2017 kaik oli 40 eländpunktad enamba mi 15 tuh. eläjidenke.

Rahvahad (enamba 0,4% vl 2010): [[venälaižed]] — 85,7%, [[totarlaižed]] — 3,4%, [[ukrainalaižed]] — 0,8%, [[baškiralaižed]] — 0,7%, [[marilaižed]] — 0,6%, [[saksalaižed]] — 0,4%, toižed rahvahad — 3,0%, rahvahuden ozutandata — 5,4%.

Erased toižed igähižed rahvahad: [[permin komilaižed]] — 1328 rist. (0,03%), [[komilaižed]] — 445 rist. (0,01%), [[mansilaižed]] — 251 rist. (0,01%).

== Homaičendad ==
<references />

== Irdkosketused ==
* [http://www.gubernator96.ru/ Sverdlovskan agjan gubernatoran da sen Administracijan oficialine sait (''gubernator96.ru'').] {{ref-ru}}
* [http://www.zsso.ru/ Sverdlovskan agjan Käskusenandajan Suiman oficialine sait (''zsso.ru'').] {{ref-ru}}
* [http://www.midural.ru/ Sverdlovskan agjan Ohjastusen oficialine portal (''midural.ru'').] {{ref-ru}}

{{Sverdlovskan agjan lidnad}}
{{Venälaižen Federacijan subjektad}}

[[Kategorii:Sverdlovskan agj| ]]
