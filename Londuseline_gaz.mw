{{10000}}
[[Fail:Gas flame.jpg|thumb|upright|250px|Londuseližen gazan lämoinleskused keitimel]]
'''Londuseline gaz''' om [[gaz]]oiden segoituz, kudamb sündui mansüvüzihe [[organižed substancijad|organižiden substancijoiden]] [[anaerobad|anaerobižen]] čihodamižen aigan. Gaz mülüb [[sagedmad|sagedmaiden]] gruppha.

Londuseline gaz om [[tarbhaižed kaivatused|tarbhaine kaivatuz]], se om üks' znamasižembaižiš [[londuseližed varad|londuseližiš varoišpäi]], ümbriradamha tegimištos da kävutamha kodiižanduses.

[[So]]gazan da [[kaivuz]]gazan südäiolendad oma pojavad keskneze. Ned mülütadas [[metan]] CH<sub>4</sub> päsubstancijaks, i mugažo [[azot]]an (N<sub>2</sub>) da [[hil'muiktuzgaz]]an (CO<sub>2</sub>) penid lugumärid. Sen ližaks, kaivuzgaz voib mülütada travijoid substancijoid — [[rikvezinik]] H<sub>2</sub>S da [[radon]].

Normaližiš arvoimižiš londuseline gaz voib olda gazanvuiččes vai sidodud olendas (gazangidratad — kristallad). Üks' absolütine atmosfer da 0 C° ottas normaližikš arvoimižikš lugemha gazan kulutusen normaližil kubižil metril. [[Gazgidratad]] oma kaivuztegimišton tulii aig, lujas äi vasttase niid londuses — valdmeren pohjan al, igähižen rougun al. Tähäsai ei ole sal'hekašt gazgidratoiden samižtehnologijad. Sättui samižhe londuseline gaz löudase manšoiduiš erižil kogoil (gazlöudmižsijad) vai [[kivivoi]]n löudmižsijiden päl. Mugažo erigoittas londuseline (kivivoin) gaz sadud kivivoin ezmäižen fil'truindan aigan.

== Himine mülünd ==
[[Metan]] (CH<sub>4</sub>) om londuseližen gazan päine da tarbhaine pala 82..98 % mülündanmäranke. Sen ühtes metanan gomologad voidas olda mülündan paloikš (kaik — 0,1..13 %): [[etan]] (C<sub>2</sub>H<sub>6</sub>), [[propan]] (C<sub>3</sub>H<sub>8</sub>) da [[butan (hil'vezinik)|butan]] (C<sub>4</sub>H<sub>10</sub>). Jäl'gmäižiden kahtiden, i mugažo edembaižiden jügedambižiden gomologoiden olend om tahtota [[gazanveim]]es, sikš miše nened substancijad voidas tehtas nozoluzikš ümbrišton il'man lämudel. Nozoluded sündudas vedenke gazgidratižid tüpid da umbištadas henoiden veimiden diametrad. [[Vezi|Veden]] da [[ammiakvezi|ammiakveden]] olend om laskmatoi gazan mülündas. Propan, metanan da [[acetilen]]an ülembad gomologad erigoittas gazanveimiden gazaspäi da kävutadas [[nozoltadud gaz]]aks (se om propanan da butanan segoituz paksumba kaiked), kudambad voib pakuida da vedada miččel taht transportal. Muga voib kävutada metan-ki ([[ahtištadud gaz]]), vaiše painuz erineb: ahtištadud gaz om 600 atmosferan painudes, nozoltadud gaz — 25 atm. Sättujad varuitomuden märad erinedas mugažo.

Tarbhaižed erazvuiččile kulutajile toižed substancijad oma londuseližen gazan paloikš; täuz' puhtastand polendab kommertišt ližad, i tarbiž vaiše käta kulutamižen varuitomaks:
* [[vezinik]] (H<sub>2</sub>);
* [[gelii]] (He);
* [[azot]] (N<sub>2</sub>);
* [[hil'muiktuzgaz]] (CO<sub>2</sub>). Sen da azotan ühthižen palan norm om 0,8..5,4 %;
* [[rikvezinik]] (H<sub>2</sub>S). Suril lugumäril kucub gazmašiništon lujad korrozijad;
* [[odorant]]. Ližatas sidä [[gazjagaistancii|GJS:as]] edel tulendad eländpunktha vai sarakveimihe magistral'gazanveimen jäl'ghe.

== Fizižed ičendad ==
=== Londuseline gaz gazanvuiččes olendas (metan), normaližed arvoimižed: ===
* tiheduz oleleb 0,68..0,85 kg/m³; mugoine gaz om kebnemb il'mad 1,8 kerdha, necen tagut kadon aigan lendab ülähäks sädamata kogoid (pil'vid) alangoidme<ref>[[Metan]]an [[molärine mass]] om 16 g/mol', [[il'm]]an keskmäine molärine mass — 29 g/mol'.</ref>;
* palandan auglämuz il'manke segoitusiš: +600..+645 C°, pidab kibinoid vai tošt lämoin purdet;
* palamižen da poukahtuzvoindan röunad (gazan da il'man segoitusen poukahtusel varuližed koncentracijad): 4..15 % il'man mülün mödhe; ku ei, ka gaz ei pala;
* korged [[palandan eriline lämuzenergii]]: 28..46 M[[Džoul'|Dž]]/m³ (6,7..11,0 Mkal/m³)<ref>[http://slovari.yandex.ru/dict/bse/article/00016/27600.htm?text=природный%20газ Газы природные горючие. — Большая советская энциклопедия ''slovari.yandex.ru''-saital.]] {{ref-ru}}</ref>;
* [[oktanlugu]] [[südäipalandlikutim]]il kävutamižes: 120 — 130;
* palamižen jäl'ghe ei ole kovid jändusid, vaiše [[vezipuru]] da hil'muiktuzgaz sündudas.

=== Gazangidratad ===
Londuseline gaz kändase kovaks olendaks makores. Gaz ühtenzoitab mašoidun vedenke süvüdel, kus sur' gidrostatine painuz (250 atmosferhasai) da järgeline lämuz (295 K) oma olmas. Veden üks' mülünmär voib sidoda 220 gazanmülünmärad gidratan sündundan aigan. Päazjas gazgidratoiden löudmižsijiden zonad levitadas [[igähine roug|igähižen rougun]] al da [[Man valdmeri|Man valdmeren]] pohjan al penil süvüzil.

== Kävutand ==
Londuseline gaz kävutase:
* poltuseks:
** lämbitamha pertid da vaumičemha sömäd;
** samha [[elektruz|elektrust]] [[lämuzelektrostancii|LES:oil]];
** ajamha [[avto]]id gazballonanke (sidä kesken jüguavtod da avtobusad);
* himižen tegimišton torhudeks:
** samha eziauguižid järgeližid substancijoid ümbriradmaha sid' ([[ammiakvezi]], [[acetilen]]);
** tehmaha [[himižed heretused|himižid heretusid]] da [[plastik]]oid.

== Ekologii ==
Londuseline gaz om organižen poltusen kaikiš sel'ktemb toižend da elektrusen sandan üks' kaikiš puhthembiš mahtusišpäi. Täuden palandan jäl'ghe vaiše vezipuru da hil'muiktuzgaz (poleks vähemba mi [[kivihil|kivihilen]] palandan jäl'ghe) sündudas. Hil'muiktuzgaz om toižen tipan [[redustandsubstancii]] — mugoine substancii om levitadud avaras londuses, no sen olemižen pala vajehtase ristitun radmižen tagut da vedase [[ekosistem]]an balansan hajendha. Metan da hil'muiktuzgaz kuctas [[kazmuzhonuzeffekt]]ad, sen taguiči pidab reguliruida niiden čudegiden mär. Necen täht vl 1997 [[Kioton protokol]] om allekirjutadud. Vodele 2009 181 valdkundad ratificirui sidä. Nened valdkundad heittas 61% kazmuzhonuzgazoid Mas.

== Olend olmas londuses ==
Lugetas, miše londuseline gaz sündub Man koren sagedmaihe korktembil lämuzil da painuzil mi [[kivivoi]]. Mugoine azj todestab necidä: paksus gazan löudmižsijad venudas süvemb kivivoid. Londuseline gaz löudase ühtespäi severzihesai kilometrad süvüzil.

Hil'vezinikoiden znamasine mär om [[Man mantii|Man mantijas]], no niiden samine om kal'hed lujas, sal'hetoi, sen tagut ei ole kommertišt mel'hetartust.

Metan da erased toižed hil'vezinikad oma levitadud avaras [[kosmine avaruz|kosmosas]]. Metan om koumanz' gaz ičeze levigandmižavaruden mödhe kaikes mail'mas vezinikan da gelijan jäl'ghe. Äjad edembaižed Päiväižespäi planetad da asteroidad mülütadas metanad jän, gazan da nozoluden olendoiš. Mugoižed kogod ei mülügoi londuseližen gazan löudmižsijihe.

== Samine ==
[[Fail:BarnettShaleDrilling-9323.jpg|thumb|right|200px|Buraudamižčuhunduz [[Tehas]]-štatas, [[Amerikan Ühtenzoittud Valdkundad|AÜV]].]]
Gaz sadas mansüvüzišpäi [[mareig]]uiden kal't. Napridas sijata mareiguid tazomäras löudmižsijan kaiked territorijadme, miše mašoidun gazan painuz aleniži ühtejiččikš, toižin vezi voib putta mašoidhu. Gaz om painudes mansüvüzil, se painuz ületab [[atmosferine painuz|atmosferižen]] äjihe kerdoihe.

Pidab vaumitada mareiguišpäi tulijan gazan transportiruimha. Metkomponentad da segasubstancijad oma gazas. Kaikutte metkomponent om ičeze kulutajan täht. Segasubstancijad jügedas transportiruindad da kulutamišt (vezipuru, rikvezinik). Edel gazan andmišt vaumištadas veim: azotmašinoid kävutadas sädamha inertišt ümbrištod veimes. Puhtastadas gazad ([[absorbent]]al vai [[membran]]oil) da kuivatas sidä.

== Transportiruind ==
Päazjas gaz ajase veimiden kal't. Gazanveim om optimaline transportiruimha londuselišt gazad peniš da keskmäižiš matkoiš. Gaz pompase torviden kal't 1,42 m da sen penemb diametral, 75 atm keskpainudes. Likkudes veimen kal't gaz kadotab ičeze potenciališt energijad. Nece energii kändase lämäks, konz gaz vägestab [[kidegen vägi]]d torven seinän da ičeze šoiduiden keskes. Sidä vizid, miše pidab sauda [[kompressor]]stancijoid (KS) gazanveimen märitud keskustoil. Nenil stancijoil gaz ahtištase, sen painuz lujeneb 55 atmosferaspäi 120 atmosferhasai tobjimalaz, sid' gaz vilugoitase painuden alendusel.

Eriližed laivad-[[tanker]]ad — [[gazanvedim]]ed — kävutadas vemha edahaižiš matkoiš (enamba 2..3 tuh. km). Mugoižil laivoil gaz om [[nozoltadud londuseline gaz|nozoltadud olendas]], izotermižiš bučiš −160..−150 C° lämudenke. Nozoltamha gaz vilugoitase korktas painudes. Painuz oleleb 600 atm:hasai tarbhaižusiden mödhe. Järgeline gazanvedim mülüb 150..200 tuh. m³.

Vl 2004 londuseližen gazan rahvahidenkeskeižed satandad oliba: gazanveimil — 502 bln m³, nozoltadud londuseližen gazan laivil-gazanvedimil — 178 bln m³. Venäman torgusen päühtnijad oma «[[Gazprom]]» da «[[Novatek]]».

«[[Gräzovec]] — [[Viipur]]»-magistral'gazanveimen torved läbitadas [[Vologdan agj|Vologdan]] da [[Leningradan agj|Leningradan]] agjoiden territorijoid päivnouzmaspäi päivlaskmha.

== Homaičendad ==
<references />

== Irdkosketused ==
* [http://protect.gost.ru/document.aspx?control=7&id=174109 ГОСТ 31369-2008. Газ природный. Вычисление теплоты сгорания, плотности, относительной плотности и числа Воббе на основе компонентного состава (Londuseline gaz. Palandan lämuzenergijan, tihedusen, relätivižen tihedusen da Vobben lugun znamoičendoiden lugustuz komponentoiden mülündan mödhe) ''protect.gost.ru''-saital.] {{ref-ru}}
* [http://protect.gost.ru/document.aspx?control=7&id=187183 ГОСТ Р 56021-2014. Газ горючий природный сжиженный. Топливо для двигателей внутреннего сгорания и энергетических установок. Технические условия (Nozoltadud palab londuseline gaz. Poltuz südäipalandlikutimiden da energetižiden mašinoiden täht. Tehnižed arvoimižed) ''protect.gost.ru''-saital.] (tuli väghe vspäi 2016) {{ref-ru}}

[[Kategorii:Londuseline gaz| ]]
[[Kategorii:Tarbhaižed kaivatused]]
[[Kategorii:Londuseližen gazan ümbriradmižen produktad|*]]
[[Kategorii:Poltuz]]
[[Kategorii:Gazad]]
