{{1000}}{{A10000}}
[[Fail:RockyMountainsLocatorMap.png|thumb|right|250px|Kall'oikahiden mägiden sijaduz kartal]]
'''Kall'oikahad mäged''' ({{lang-en|Rocky Mountains}}, ''The Rockies'') oma [[Kordiljerad]]-mägiden päine [[mägisel'g]] [[Pohjoižamerik]]as, [[Kanad]]an da [[Amerikan Ühtenzoittud Valdkundad|AÜV:oiden]] päivlaskmas, kesked 60 da 32 gradusad pohjoišt levedust.

Mäged levitadas 110-480-km šoidul 4830 kilometrad pohjoižespäi suvhesai, pind läz 1 millionad km². Niiden kaikiš pohjoižemb čokkoim sijadase [[Britanine Kolumbii|Britanižes Kolumbijas]] (Kanad), kaikiš suvemb — [[Nju Meksiko]]-štatas, AÜV:oiden suvipäivlaskmas. Kanadan Kall'oikahiden mägiden kaikiš korktemb čokkoim om Robson-mägi Britanižes Kolumbijas, 3954 metrad meren pindal päl. AÜV:oiden Kall'oikahiden mägiden kaikiš korktemb čokkoim — Elbert-mägi Kolorados, 4399 metrad.<ref>[http://peakbagger.com/range.aspx?rid=14 ''Peakbagger.com''.] {{ref-en}}</ref>

Kall'oikahad mäged oma londuseližeks röunaks [[Tün' valdmeri|Tünen]] da [[Atlantine valdmeri|Atlantižen]] valdmeriden basseinoiden keskes. Äjiden jogiden üläagjad oma täs: [[Missuri (jogi)|Missuri]], [[Kolorado (jogi)|Kolorado]], [[Rio Grande (jogi AÜV:oiš)|Rio Grande]], [[Sneik (jogi)|Sneik]] da [[Arkanzas (jogi)|Arkanzas]]. Mägiden igä om 55 — 80 mln vot. Aigan jokstes, veded da jäžomad sädiba čomaižid alangištoid da mägenpäid sel'gas.

Ristitud tuliba mägiden maha jäl'gmaižen jäaigan lopus. XVIII voz'sadal severz'-se ekspedicijoid paniba ekonomižen otandan kävutamižhe alust. Neniš mägiš oli äi mineraloid da nahkoid.

Kall'oikahad mäged oma harvoin elänzoittud rajon tähäsai (meiden päivil), tiheduz 4 ristitud nellikkilometras. Nügüd' mägiden territorijan tobj pala om kaitud. Rahvahaližed puištod da valdkundan mecad sijadasoiš täs. Äi turistoid ajeleb mägihe. Sile tahoile kožub turizm astkel, [[al'pinizm]], [[kalatez]], [[mectuz]], [[hihtandsport]], [[snoubord (sportansugu)|snoubord]].
[[Fail:Moraine Lake 17092005.jpg|thumb|right|250px|Rahvahaline Banff-puišt, [[Al'bert (provincii)|Al'bert-provincii]], [[Kanad]].]]

== Nimen etimologii ==
«Kall'oikahad mäged»-nimen ({{lang-en|Rocky Mountains}}) andoi Pjer Gotje Varenn de la Verandri, kanadalaine edelmatkai franciženke augotižlibundanke. Se oli tehnus hänen ehtatusen jäl'ghe päliči ''Pierre Jaune''-joges (nügüd' [[Jelloustoun]]-jogi — «pakuižen kiven jogi») vl 1743 vilukun 1. päiväl<ref>[http://famousamericans.net/pierregautierdeyarennesdelaverandrye/ Pierre Gautier de Yarennes de la Verandrye / ''Famousamericans.net''.]  {{ref-en}}</ref>. Toine mez', Aleksandr Makkenzi-edelmatkai, ristikoiči mägid vodel 1793. Hän pani «Stoney Mountains»-nimi (''Kivekahad mäged''). Penemb mi voz'sadas päliči, XIX voz'sadan toižes poles, pördihe ezmäine mägiden nimi.

== Geologii ==
Kall'oikahad mäged oma saudud [[rugižkivi]]l ičeze pohjoižes palas (pohjoižemb 45:nt parallelid), suves palas — [[čurukivi]]l, savekahil [[šoidkivi]]l da [[mouckivi]]l.

Mägiš om [[molibden]]an, [[vas'k]]an, [[kuld]]an, [[hobed]]an, [[kivivoi]]n, [[kivihil'|kivihilen]] avaroid löudmižsijid, mugažo äimetalližed kivendad oma olmas.

Vulkannägused oma: [[geizer]]ad, termaližed purtked, [[manrehkaiduz|manrehkaidused]].

== Flor da faun ==
[[Fail:RockyMountainsNationalParkColorado.jpg|thumb|right|250px|Tundr Kall'oikahiš mägiš, [[Kolorado]]n rahvahaližes puištos.]]
[[Mec]]ad oma kazvišton tobj pala, mägitaig om pohjoižes da pedajikod suves. Mecanröunan üläkorktuz om 1500 m (pohjoine) — 3600 m (suvi), ülemb sidä — [[al'pižed nitud]] da igähine lumi.

Nened pud kazdas mecoiš: [[kuz'|kuzed]], [[pedai|pedajad]] da [[piht]]ad, alemba ned segoitadas [[koiv]]uidenke da [[vahtar'|vahtaridenke]]. [[Armotomankoiv]] kazvab arktižes vös. Taigmahudes kazvaba lehtezpud-ki: [[koiv]], [[topol']] da [[hab]]. Alangištoiš om [[step'|stepid]].

Korktas mägiš elädas: [[lumikoza]], [[sangedsar'v bošak]], [[hirv']], [[reboi]]. Alemba sidä putub [[vauged jäniš]] da [[kojot]] rajonidme.

Kezalindud oma linduiden tobj pala. Kezal hö söttaba poigaižid neniš mägiš. Kaikenaigašti elädas [[pakuižpäine tik]], [[meckana]] da [[pulo]]n erased erikod.

== Homaičendad ==
<references/>

{{Commons|Rocky Mountains}}

[[Kategorii:Kall'oikahad mäged| ]]
[[Kategorii:Mägisel'gad kirjamišton mödhe]]
[[Kategorii:AÜV:oiden mägisel'gad]]
[[Kategorii:Kanadan mägisel'gad]]
