{{Rajon
| Nimi          = Sokolan rajon<br />Сокольский район
| Znam          = Gerb-Sokolsky-region.gif
| Flag          = Flag of Sokol (Vologda oblast).png
| Znam text     =
| Flag text     =
| Valdkund      = Venäma
| Pälidn        = Sokol (lidn){{!}}Sokol
| Eläjiden lugu = 49,735
| Year          = 2015
| Pind          = 4,165
| Map           = Vologda-Oblast-Sokol.png
| Map width     = 
}}
'''Sokolan rajon''' ([[venäkel'|ven.]]: ''Сокольский район'') om [[rajon]] [[Vologdan agj]]as.

Administrativine keskuz om [[Sokol (lidn)|Sokol]]-lidn (rajonan ristitišton koume nelländest), mülüb rajonha vspäi 2006.

== Istorii ==
Rajonan aluz om pandud vl 1929 heinkun 15. päiväl [[Pohjoine rand|Pohjoižen randan]] [[Vologdan ümbrik]]ho kuti '''Sverdlovan rajon'''. Vl 1930 heinkun 30. päiväl heitihe ümbrikod, i vhesai 1936 rajon mülüi Pohjoižhe randha kuti administrativine ühtnik (vspäi 1932 nügüdläižen nimenke), sid' vozil 1936-1937 — Pohjoižhe agjaha. Vs 1937 sügüz'kun 23. päiväspäi om olmas Vologdan agjan palaks. Vozil 1960-1965 [[Kubenansun rajon]]an territorii mülüi Sokolan rajonha lühüdaks aigaks. Sokolan rajon om olmas nügüdläižiš röunoiš vspäi 2006.

== Geografijan andmused ==
Sokolan rajon om Vologdan agjan keskmäine taho. Pind — 4 165 km². [[Mec]] otab territorijan seičeme kümnendest (2950 nellikkilometrad), koivištod da habikod oma enambuses.

Om röunoid 6 [[Vologdan agj]]an rajonanke:
* päivnouzmas [[Tot'man rajon]]anke;
* suves [[Jogidenkeskeine rajon (Vologdan agj)|Jogidenkeskeižen rajonanke]];
* suvipäivlaskmas [[Vologdan rajon]]anke;
* päivlaskmas [[Kubenansun rajon]]anke;
* pohjoižes [[Harovskan rajon|Harovskan]] da [[Sämžan rajon|Sämžan]] rajonidenke.

Znamasižed joged oma [[Suhon]] da sen hura [[Dvinic]]-ližajogi. Läz kaik joged mülüdas [[Suhon]]an basseinha, pen' pala lodehes da pohjoižpäivnouzmas jokseb [[Kuben]]anjogehe. Kaik joged mülüdas [[Jävaldmeri|Jävaldmeren]] basseinha.

Reljef om tazo, sokaz da alangoikaz päpaloin ([[Suhonanveren alangišt]]), kukhikaz pohjoižpäivnouzmas ([[Harovskan kukkazsel'g]]).

Londuseližed varad oma [[turbaz]], [[sauvondmaterialad]] ([[savi|saved]], [[lete|letked]], [[gravii]]), [[mec]], [[vezi|reskvezi]].

Vs 2015 kezakun 25. päiväspäi rajonan territorii alajagase 10 municipaližhe ühtnikha: 2 lidnkundha da 8 küläkundha.

== Tobmuz ==
Vs 2014 keväz'kun 16. päiväspäi [[Zvorikin Vasilii|Vasilii Zvorikin]] om valitud i radab rajonan da sen administracijan pämehen. Kaik rahvaz änesti händast, valdatusiden strok om viž vot. Koume administracijan varapämest oma hänele abhu. Viž ohjandust, 5 palakundad, 1 komitet da 2 laudkundad alištudas rajonan administracijale.

Käskusenandai tobmuz om rajonan parlament — Municipaline suim (ven. ''Муниципальное собрание'') 18 ühtnijanke. Kaik rahvaz valičeb heid nelläks vodeks. Järgvaličendad sihe oliba vl 2012 keväz'kun 4. päiväl (videnz' kucund). [[Sohrin Andrei|Andrei Sohrin]] radab sen ezimehen vl 2015.

== Eläjad ==
Vn 2010 Venäman rahvahanlugemižen mödhe eläjiden lugu oli 51 399 ristitud.

Kaik om 408 eländpunktad rajonas, sidä kesken 2 lidnad, 2 žilod da 404 küläd.

Toine sur' eländpunkt om [[Kadnikov]]-lidn (4,6 tuh. rist. vl 2015).

== Ižanduz ==
Rajonan ižandusen päsarakod oma mecan süvä ümbriradmine (komplektad pertid sauvomha, [[bumag]], [[mebel']]), sauvondmaterialiden tehmine ([[pilindmaterialad]], [[faner]], [[savič]]), raudte- da jogitransport, sömtegimišt da maižanduz, omblendtegimišt da turizm<ref>[http://www.sokoladm.ru/sites/default/files/attachment/_invest_0.pdf Sokolan rajonan investicine pasport (sokoladm.ru). — 17 lp. — Lpp. 6-7.] {{ref-ru}}</ref>.

== Homaičendad ==
<references />

== Irdkosketused ==
* [http://www.sokoladm.ru/ Sokolan rajonan administracijan oficialine sait.] {{ref-ru}}
* [http://www.ldk-sokol.ru/ Sokol-lidnan da Sokolan rajonan informacine sait.] {{ref-ru}}
* [http://vologda-oblast.ru/municipalitety/sokolskiy_rayon/ Sokolan rajon Vologdan agjan oficialižel saital.] {{ref-ru}} {{ref-en}}

{{Rajonad Vologdan agjas}}

[[Kategorii:Sokolan rajon (Vologdan agj)| ]]
