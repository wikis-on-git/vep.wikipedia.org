{{1000}}
{{TOC right}}
[[Fail:Distributed Intelligent Systems Department laboratory.jpg|thumb|250px|Üläopenikad laboratorijas, [[Piter]]in valdkundaline politehnine universitet.]]
'''Openduz''' om tedoiden otandan rezul'tat i process (opendamine), vauktustuz.

Sanan avaros znamoičendas openduz om «melen formiruindan» produkt vai process (opendamine), mugažo «personan taban i hänen fizižiden mahtusiden» šingotesen rezul'tat.

Tehnologižes hamas «openduz om process (opendamine). Sen aigan [[kund]] andab ičeze kul'turjäl'gusid (tedoid, arvusid, mahtoid) metmahtusel — [[škol]]iden, [[kolledž]]iden, [[universitet]]oiden kal't — pol'vespäi pol'vhe»<ref>George F. Kneller. ''Introduction to the Philosophy of Education''. New York: John Wiley and Sons, 1971. Lpp. 20-21. {{ref-en}}</ref>.

Socialižen progressan kontekstas openduz (socialižiden kul'turjäl'gusiden andmižen ližaks) abuti ristituile rebitada sidoid [[londuz|londusenke]]. Nügüd' tedištusen mülü i ühten ristitun elon maht oma ripmatomad toine toižespäi.

Jogapäiväližes elos openduz el'getab openikoiden opendamišt pedagogal, sil om röunatud-ki. Opendamine kogoneb neciš openduzazjoišpäi: lugend, kirjkel', matematik, istorii, geografii, käzitö, fizkul'tur. Kaidoiden disciplinoiden opendajad (oz., [[astrofizik]], [[oiktusentedo]], [[zoologii]]) voidas opeta vaiše necen openduzazjan mödhe, [[universitet]]oiš i toižiš [[üläopendusen aluzkundoiš]], [[kolledž]]iš i toižiš [[specialižen keskopendusen aluzkund]]oiš. Mugažo [[professionaline openduz|professionaližiden har'gmusiden]] opendamine om olmas, avton ohjastand ozutesikš. Sen ližaks, te [[ičtazopenduz|ičtazopendusennoks]] venub Internetan kal't, sidä sadas lugendal, mänendoil muzejidme i personaližen elonmahton kal't. Ühthižen i specialižen opendusen mär determiniruiše tehmižen tarbhaičendoil, tedon, tehnikan i kul'turan šingotesen olendal, mugažo kundaližil kesksidoil.

[[Pifagor]] völ znamoiči, miše «voib jagada opendust toižele ristitule, sen aigan iče kadota opendust ed». «Pagištes täuzin, ristitud erinedas živatoišpäi arni opendusel, ellinad — varvarišpäi, sündnuded valdalaz — orjišpäi, filosofad — järgeližiš ristituišpäi», — hän lugi muga.

Openduzoiktuz om vahvištoittud valdkundaližil i rahvahidenkeskeižil oiktuzližil aktoil. Rahvahidenkeskeižed aktad oma, ozutesikš, [[Evropan konvencii ristitun oiktusiden da päjoudjuziden kaičendas]] i [[Rahvahidenkeskeine akt ekonomižiš, socialižiš i kul'turoiktusiš]] (om vahvištadud [[Ühtenzoittud Rahvahiden Organizacii|ÜRO:l]] vl 1966).

Velgusižen opendusen voimusiden kävutand oli tundištadud kuti ristitun personaližen tuntken degradacijan abutuz. Neciš el'gendusespäi privatine, eskai kanzaline openduz šingotaškanzihe demokratižiš valdkundoiš. Openduzazjoiden programad i kursad openikan valičendan mödhe ližaziba ičeze palan valdkundaližes keskopenduses, kazvatajad da pedagogad oigetas necidä valičendad.

Ristitun olendan olmas nügüdläižed arvoimižed vedas händast opeta keskustamata, kaiken elon aigan.

== Opendamižen ijerarhii ==
Koverikahambad tedod i jügedambad har'gmused sijadasoiš pordhil, i voib putta jäl'ghižele pordhale vaiše edeližen pordhan opendamižen jäl'ghe. Opendusen nimituz vajehtase kaikuččen pordhan jäl'ghe fiksiruimha opendusen satusid kaikile nägujal mahtusel.

Nügüd'aigan velgusine bazine openduz om olmas (erazvuitte erazvuiččiš maiš) i pordhad sišpäi.

Opendusen pordhiden jäl'ghetuleskelend da sistematižuz oma znamasižed mugažo: [[professionaline keskopenduz|specialine keskopenduz]] pidab sättuda [[üläopenduz|üläopendusen]] profiläle, üläopenduz — [[professionaline openduz universitetan jäl'ghe|postuniversitetan opendusen]] profiläle [[aspirantur]]as. Ku mugošt täut jäl'ghetuleskelendad ei ole, ka ližaopenduz om tarbhaine nügüdläižen profilän mödhe, toižin linneb jügedamb opetas jäl'ghižel pordhaižel.

Pordhad lugesoiš alemba kirjutadud kahtes jaguses.

== Universaližen opendusen pordhad ==
* eziškoline openduz:
** [[päivkodi]];
** eziškoline (školanedeline) vaumičend (eziškol);
* ühthine openduz:
** augotižopenduz (alaopenduz);
** ühthine päopenduz (alakeskopenduz);
** täuz' ühthine openduz (ühthine keskopenduz).

'''[[Eziškoline openduz]]''' om ezmäine opendusen pordaz. Se om lapsen kazvatuz, opendamine, melen, personan i hibjan šingotez, mugažo kacund da holitamine kaks'kuižes igäspäi seičemevoččehe igähäsai. Nece openduz voib olda velgusižeks valdkundha kacten. Erased Venäman kanzad jädas [[päivkodi]]n sijata, sidä vaukoid pidab vaumita kazvatajid kanzaližen školanedeližen kazvatandan täht. Edel ühtnemišt alaškolha (äjad lidnalaižed školad oma specializacijanke) laps' opendase ühthižen opendusen aluzkundas — [[eziškol]]as, vai lapsiden ližaopendusen aluzkundoiš (lapsen aigaližen šingotesen keskused da ühtnendad).

'''[[Ühthine augotižopenduz]]''' om ezmäine ühthižen opendusen pordaz, sidä sadas severz' vot. Opendamine vedase [[augotižškol]]as (alaškolas). Erazvuiččiš valdkundoiš augotižopendamine zavodiše 5-7-voččes igäspäi, vedase seičemehe vodhesai. Nügüd'aigan kaikutte seičemenz' laps' kümnespäi mail'mas sab augotižopendust, [[UNESCO]]:n naprindoil ezimeletihe tehta velgusižeks augotižopendust mail'man valdkundoiden enambuses vodele 2015.

'''[[Keskopenduz]]''' om velgusine kaikiden täht šingotadud valdkundoiš. Vedadas opendamižen [[keskškol]]as. Necidä pordast sadas läz täuz'igän. Sen pämet om vaumičend samha professionališt opendust neniš aluzkundoiš: [[professionaline škol|professionaližed školad]], [[kolledž]]ad, [[tehnikum]]ad, [[üläopendusen aluzkund]]ad. Ristitud tehtas ühtnemižen niihe [[Ühthine valdkundegzamin|ÜVE:n]] satusiden mödhe.

== Professionaližen opendusen pordhad ==
[[Fail:Education index UN HDR 2007 2008.PNG|thumb|350px|Ristitišton opendusen mär (Education Index) mail'man erazvuiččiš maiš [[ÜRO]]:n «Satusenladindan ristitkundan šingoteses» mödhe (Human Development Report) vozil 2007/08.]]
Ristitun opendusen tazopind ližadab mail'man kaikiš valdkundoiš päiči niiš, kus [[soda]]tegendad jätktasoiš.

Professionaližen opendusen pordhad oma mugoižed, kebnetud nägul:

* lapsiden ližaopenduz;
* professionaline openduz:
** professionaline augotižopenduz;
** professionaline keskopenduz;
** professionaline üläopenduz:
*** üläopendusen bakalavriat;
*** specialistoiden vaumičend i magistratur;
* üläopendusenjäl'ghine professionaline openduz:
** aspirantur (vai internatur, ordinatur, adjunktur);
** doktorantur;
** kvalifikacijan lujenduz;
** kahtenz' da tž. üläopenduz;
** uz' vaumičend;
* professionaline vaumičend.

[[Motivacii]] om znamasine faktor professionaližes opendamižes.

'''[[Lapsiden ližaopenduz]]''' om ühthižen opendusen vajehtui pala ičeze motivacijanke. Mugoi openduz abutab openikale sada tedištusen i sädamižen seižujad tarbhaižut, šingotada person i märita ičeze tulijad professijad. Nece process paneb eloho opendusen ližaprogramiden abul.

'''[[Üläopenduz]]''' ei ole velgusine šingotadud valdkundoiš eskai, läz ristitišton pol't sab sidä. Üläopendusen sistem om ižandusen znamasine sarak, se om tedoiden i opetud radnikoiden purde toižiden sarakoiden täht. Üläopenduz jagase kahthe pordha: bakalavriat i magistratur. Pästai Venämaha «specialist»-kvalifikacii sättub magistraturale (toižin sanoin, kahtendele pordhale). Openduzaluzkundad üläopendusen samižen täht oma [[universitet]]ad, [[akademii|akademijad]], [[sodaškol]]ad, röunan taga — mugažo [[kolledž]]ad. Üläopendusen aluzkundoiden pästtud ristitud sadas diplomid.

Edesine opendamine mäneb aspiranturas i doktoranturas, [[tedomär]]an ičestand om sen rezul'tataks.

Opendamižen lopetapas specialistad da magistrantad oma velgustadud ühtneda diplomprojektoihe tedoidusidenke aluseks, aspirantad — uzihe tedoidusihe. Diploman lad i tedomäran ičestand riptas tedotön satusišpäi.

Professionaližiden mahtoiden kävutamižen aigan '''[[professionaline ližaopenduz|professionaline ližaopendamine]]''' tegese regulärižikš vemha kvalifikacijad tedoiden uziden standartiden mödhe.

== Opendamižen toižendad ==
* valdkundaline i privatine;
* kollektivine, ičtazopendamine (ičeopendamine) i ekstern (eksternat);
* maksutoi i maksline;
* stacionarine i stacionaratoi;
* formaline, formalitoi i süvetud;
* elektronikan abul i elektronikata.

== Venäman openduzaluzkundoiden ohjanduzsistem ==
Openduzaluzkundoiden ohjanduz om koumepordhaine, se sättub valdkundaližen ohjastusen tazopindoile: municipalitetad, federacijan subjektad, federacijan tedo- da openduzministruz. Rahvahanopenduzmänetused oma municipaližiden ühtnikoiden büdžetoiden kaikiš suremb pala (erašti enamba büdžetan pol't).

== Vikipedijan rol' opendamižes ==
Britanine joganedal'ne [[The Economist]]-lehtez kirjuti [[Vikipedii|Vikipedijan]] pozitivižes roliš<ref>Textbooks round the world. //The Economist, Oct 13th 2012. {{ref-en}}</ref> (tedoiden objektivine purde) valdkundaližen openduzkontrolin i opendamižen politiziruindan arvoimižiš:

{{oteg|A trip to Wikipedia by way of a smartphone will not necessarily let children work their way out of such dichotomies. But it will help.}}

— «Matk Vikipedijha smartfonan kal't abutab säta ičeze lähenemižen küzundoidennoks ei kaikile lapsile. No abutab».

== Opendushe sidodud vepsän muštatišed ==
<blockquote>
* ''Ala openda kalad ujumaha.''
* ''Ei koir ujumaha opete händad ligotamata.''
* ''Igän eläd, igän openud.''
* ''Min norelaz opendatoi, sen rauhemba mahtad.''
* ''Openda laps', kuni mučuine.''
</blockquote>

== Homaičendad ==
<references />

== Irdkosketused ==
* [http://273-фз.рф/ Venälaižen Federacijan «Opendusen polhe»-käskuz i sen elohopanendan ''273-фз.рф''-portal.] {{ref-ru}}
* [http://минобрнауки.рф/ Venälaižen Federacijan tedo- da openduzministrusen oficialine sait (''минобрнауки.рф'').] {{ref-ru}} {{ref-en}}
* [http://www.edu.ru/ Federaline «Venäman openduz»-portal: aluzkundad, programad, standartad (''edu.ru'').] {{ref-ru}}

[[Kategorii:Openduz| ]]
[[Kategorii:Socialine evolücii]]
