{{1000}}
{{Taxobox
 | name         = Kartohk
 | image file   = Blühende Kartoffel.JPG
 | image title  = Kartohk (''Solanum tuberosum'')
 | image descr  = Kartohk (''Solanum tuberosum'')
 | regnum       = Kazmused
 | divisio      = [[Änikkazmused]]
 | classis      = [[Kaksidülehtesižed]]
 | ordo         = [[Paslönänikoižed]]
 | familia      = [[Paslönanvuiččed]] ([[Solanaceae]])
 | genus        = '''Solanum'''
 | latin        = Solanum tuberosum [[L.]]
 | wikispecies  = Solanum tuberosum
 | commons      = Category:Solanum tuberosum
 | itis         = 505272
 | ncbi         = 4113
}}
'''Kartohk''' vai '''Kartofin''' vai '''Mugulantoi paslön''' ([[latinan kel'|latin.]] ''Solánum tuberósum'') om [[äivoččed kazmused|äivoččiden]] [[mugul]]akahiden [[heinäsižed kazmused|heinäsižiden kazmusiden]] [[erik]]. Se mülüb [[Paslönanvuiččed]]-[[sugukundan]] (''Solanaceae'') [[Paslön (sugu)|Paslön]]-sughu (''Solanum''). Kartohkan mugulad oma znamasine sömprodukt. Sen erineden, zelemunad (kartohkan [[morim|morijad]] [[plod]]ud) mülütadas [[solanin]]-[[glikozidad|gliko]][[alkaloid]]. Kartohkan muguloil om mugoine ičend, miše ned vihötadas päivänvauktas da lämoiš. Kaks' azjad — vihand muju vai karged magu — oma morimen olendan olmas tundused muguloiš, niiden kävutand sömhä vedab ristituid da živatoid morindha natodeližikš.

== Kartohkha sidotud vepsän tärtused ==
* ''Babu'' — kuivatud kartohkan haukuine (vai nagrhen).
* ''Kartohkmul'skud'', ''Pun'kuine'' — pened kartohkmugulad.
* ''Kopanpäluine'' — päluine (slan') kopan päl, kus kartohkoid varatas.
* ''Labohtez'' — pirg kartohkanke vai nagrhenke.
* ''Sil'mäine'' — aigidü kartohkan mugulaspäi.
* ''Zelemuna'' — kartohkan plod.

== Etimologii ==
Vl 1596 [[Baugin Kaspar|Kaspar Baugin]] pani kartohkan nügüdläižen tedonimen ičeze «''Theatri botanici''»-tedotös<ref>[http://www.historiacocina.com/historia/patata/index4.htm Todo sobre la patata (Kartohkan istorii datoil). — Historiacocina.com.] {{ref-es}}</ref>. Möhemba [[Linnei Karl|Karl Linnei]] kävuti necen nimen ičeze «''Species Plantarum''»-tedotös<ref>[http://www.biodiversitylibrary.org/page/358204#197 Carl von Linné. ''Species plantarum''. 1753. — 1. tom. — Lp. 185.]</ref> (1753).

== Ümbrikirjutand ==
[[Fail:Solanum tuberosum.png|thumb|right|250px|Kartohkan ümbrikirjutand.]]
Kartohk om [[heinäsine kazmuz]], se oleskeleb enamba 1 metrad kazvol.

[[Seikh]] om but'kesine da tahkosine. Seikhen manalaine pala pästab pit'kid [[veza|vezoid]] — [[stolon]]id, 15-20 sm pitte, a erasil [[sort]]uil 40-50 sm pitte.

Kartohkan [[lehtez]] om muzavihandan mujun, keskustoikaz paratomiž-höunehvuitte alajagusidenke. Se kogoneb agjahižes palaspäi, laptpaloiden severziš paroišpäi (3 - 7) vastaten, a mugažo paluzišpäi niiden keskes. Agjahine pala om paratoi. Toižed oma parakahad palad, nimitadas niid järgendusen mödhe — ezmäine par, kahtenz' par i m.e. (lugedas agjahižen palan augotaden). Palad da paluded išttas penil värtmuzil, pened värtmuded išttas pävärtmudel, kudamban alapala vajehtub [[varz'|vardeks]].

[[Änik]]od oleskeldas vauktoikš, ruskedvauvhikš da sinivauvhikš. Ned kazdas ššitk-ühtheänikištol [[seikh]]en ladval. Änikon mallüt da vencut oma vižpalaižed<ref>Барабанов Е.И. ''Ботаника: учебник для студентов вузов''. — М: ИЦ «Академия», 2006. — Lp. 331. ISBN 5-7695-2656-4.</ref>.

[[Stolon]]ad — manaluižed vezad — kazdas idülehtesiden kaimloišpäi seikhen manaluižes palas. Stolonad sangištudas ičeze agjoiš, ka muga uded [[mugul]]ad zavottäs-ki, ned oma toiženlaižed vezad. Muguloiden kaik südäin kogoneb täuttud [[trahmal]]al tahkosižiš [[stai (biologii)|stajišpäi]], a kored — hoikan šoidun [[tüpüzkudeh]]espäi ([[fellogen]]aspäi). Mugulad ehttäs elokul-sügüz'kul.

Kazmusen [[plod]] om äisemnikaz muzavihand [[morim|morii]] [[marj]] 2 sm diametran.

Kartohkan vihandad [[vegetativižed elimed|vegetativižed palad]] mülüdas [[solanin]]-[[alkaloid]]ad. Nece solanin kaičeb kazmusid [[bakterii|bakterialižes]] vigastusespäi da [[gavedid]] vaste. Vihoštadud kartohkmugulad oma paganad.

== Levigandusen istorii ==
Kartohkan kodima om [[Suviamerik]], sigä om voimuz löuta konduseližid kartohkoid ühtei. Kartohkan kul'tivacii (ezmäižikš londuseližiden kazmusiden ekspluatacii) zavodihe läz 9 — 7 tuhad vot tagaz nügüdläižen [[Bolivii|Bolivijan]] territorijal<ref>[http://www.nap.edu/openbook.php?isbn=030904264X&page=92 Lost Crops of the Incas: Little-Known Plants of the Andes with Promise for Worldwide Cultivation. 1989. — Lp. 92-103.] ISBN 030904264X. {{ref-en}}</ref>. [[Indejalaižed]] kävutiba sömhä da jumaloičiba sidä, hengestadud olijaks lugeten.

Vl [[1551. voz'|1551]] [[Sjesa de Leon Pedro|Sjesa de Leon]] satoi kartohkad ezmäižen kerdan [[Evrop]]ha ([[Ispanii|Ispanijha]]), [[Peru]]späi pörduden. Kartohkan kävutand sömhä Evropas todestadas ezmäižen kerdan mugažo [[Ispanii|Ispanijas]]: vl 1573 sidä znamoitihe osttud Iisusan Veren-läžundkodin täht ([[Sevilj]]as) keitmižiden keskes<ref>Монтанари Массимо. Голод и изобилие. — М., 2009. — Lp. 129.</ref>. Edesižel aigal maižanduzkul'turan leviganzihe Evropan madme. Ezmäi evropalaižed ottihe kartohkad morijaks [[dekorativižed kazmused|dekorativižeks kazmuseks]].

Francine [[Parmantje Antuan Ogüst|Antuan Ogüst Parmantje]]-agronom (1737—1813) ozuti lopuks, miše kartohk om hüvämaguine da küllästai kazmuz. Hänen edheandmižen jäl'ghe kartohkan päzumine zavodihe [[Francii|Francijan]] provincijoihe, a sid' toižiden valdkundoiden maihe. Konz Parmantje oli elänu völ, kartohkan leviganduz vägesti [[sömännäl'g]]an da [[cing]]an francijalaižil.

XIX. voz'sadan keskes kartohkan satusetomuz vei massnäl'gha [[Irlandii|Irlandijas]]. Patogenine ''[[Phytophtora infestans]]''-bakterii tegihe sen azjan ühteks süišpäi, se kucui [[fitoftoroz]]an. Kümnevoz'ne näl'g lujeni sijaližiden ristituiden emigracijad [[Pohjoižamerik]]ha.

Kartohkan päzund [[Venäma]]ha om sidoiš [[Petr I]]-carihe. XVII. voz'sadan lopul hän oigenzi pälidnha muguloiden havadon [[Alamad|Alamaišpäi]] oigendamha edesižes [[gubernii|gubernijoidme]] kazvatamha. Kaiken XVIII. voz'sadan aigan kartohkad anttihe laudale aristokratijan pertiš päazjas, a manmehed ei otnus kartohkoid kävutamha, sikš miše morihe niiden ploduil paksus. Valdkundmehed levitaškanzihe maksutomid instrukcijoid, kitihe manmehid kaikenvuiččikš, i [[Nikolai I]]-carin aigan kartohkoid kazvatihe äjil sijil jo. XIX. da XX. voz'sadoiden röunal Venäman kartohkmad ottihe 1,5 mln [[gektar]]ad, i nece maplod lugetihe «toižeks [[leib]]äks», ühteks päižiš söndtavaroišpäi.

Meiden päivil kartohkoid kul'tiviruidas [[ven vö|venon vönel]] kaiked mašurudme. Kartohkan mugulad oma Pohjoižen mašurupoliškon rahvahiden znamasine sömän racionon pala. Nened mad kazvatadas surembaižid kartohkan satusid (2011, surembaspäi penembha): [[Kitai]], [[Indii]], [[Venäma]], [[Ukrain]], [[AÜV]], [[Saksanma]], [[Pol'šanma]], [[Bangladeš]], [[Francii]] da [[Vaugedvenäma]]. Vl 1995 kartohkoid ezmäižikš maploduiden keskes kazvatihe [[kosmos]]an arvoimižil<ref>[http://www.glavrecept.ru/statji/eto-interesno/10-interesnyh-faktov-o-kartofele/ 10 интересных фактов о картофеле (10 mel'hetartušt faktad kartohkas). — Glavrecept.ru.] {{ref-ru}}</ref>.

== Himine mülünd ==
Muguloiden himine mülünd rippub sortuspäi, kazvatusen arvoimižišpäi (klimat, sä, mahusen tip, [[heretused]], [[agrotehnik]]), küpsudespäi, varadusen arvoimižiš da strokušpäi.

Keskkartohkas oma (%): [[vezi]] 75%; [[trahmal]] 18,2; [[azotakhad substancijad]] (toreh [[vaiktušed|vaiktuš]]) 2; [[hil'vezikod|saharad]] 1,5; [[polisaharidad|kuidsubstancijad]] 1; [[razvad]] 0,1; [[titruidud muiktused]] 0,2; [[fenol]]akahad substancijad 0,1; [[pektin]]ad 0,6; toižed [[organižed ühtnendad]] ([[nukleinmuiktused]], glikoalkaloidad, gemicellülozad) 1,6; mineralad 1,1.

Kartohkan sortud erinedas kuividen substancijoiden südäiolendan mödhe: korged (enamba 25%), keskmäine (22-25%) da madal (penemba 22%). Neniden substancijoiden keskes [[trahmal]] otab 70-80%. Se sijadase stajiš šoiduikahiden muruiden olendas 20-40 mkm surtte. Möhänehtijoiš sortuiš trahmalad om enamba.

Muguloiš mülüdas vitaminoid (mg/100 g): [[askorbinmuiktuz|C]] 12; [[tiamin|B1]] 0,11; [[riboflavin|B2]] 0,66; [[piridoksin|B6]] 0,22; [[nikotinmuiktuz|PP]] 0,57; [[K (vitamin)|K]] da [[karotinoidad]].

Tuhkan mülü mugulas läz 1%, sidä kesken (mg%): K<sub>2</sub>O — läz 600, [[fosfor|P]] — 60, [[magnii|Mg]] — 23, [[kal'cii|Ca]] — 10. Mugulan mineraližed substancijad legigatas erazvuiččikš: kaikiš enamb niid kores, a ezipalas om enamba mi mugulan aluses. Mineraližed elementad oma muglsolikš, nened oma hüväsegojad, pid'oiteldas [[veri|veren]] mugltazoolendad.

Kartohkan 300 grammiden kävutand sömhä tob ristitun elimile, päiveznormha rindataden: enamba 10% energijad, läz täuzin C-vitaminad, [[kalii|kalijan]] normad — läz pol't, 10% [[fosfor]]ad, 15% [[raud]]ad da 3% [[kal'cii|kal'cijad]].

== Kazvatuz da biologižed eriližused ==
Kartohkad äikerdoitas vegetativižikš — kesksuruden muguloil vai muguloiden paloil, a [[selekcii|selekcijan]] täht — semnil-ki. Muguloid ištutadas maha 5-10 sm süvüdele.

Muguloiden [[urb]]iden idändan maha process zavodiše +5...+8°C lämudel, sen ühtes lämuden optimum om +15...+20 Cel'sijan gradusan röunoiš. Miše [[fotosintez]] oliži i kazmusen seikhed, lehtesed kazvaižiba da änikoičižiba, pidab +16...+22 gradusad lämäd. Mugulad sätas tobman palan öl +10...+13°C il'mtemperaturan aigan. Korged lämuz (öl — läz +20°C da sen enamba) kucub lämuzdegeneracijad (järgpol'vel linneb lujas pen' produktivižuz). Halad -2°C surtte vigastadas orahaižid da norid kazmusid.

Kazmuz job [[vezi|veden]] kaikiš surembad verdad ičeze änikoičemižhe da muguloiden sädamižhe. Veden liig tob pahut kartohkale.

Natin da muguloiden formiruimižhe mänetase äi sötaisubstancijoid. Ku satuz om 200-250 [[centner]]ad [[gektar]]alpäi, ka kazmused ottas necen gektaran mahusespäi 100-175 kg [[azot]]ad, 40-50 kg [[fosfor]]ad da 140-230 kg [[kalii|kalijad]].

Parahim mahuz kartohkan kazvatusen täht — [[turbhekaz mahuz|maturbiž]], [[hahk mecmahuz]], [[mustma]], kuivatoittud [[turbazso]]; mehanižen tundusen mödhe — savekaz [[čuruma]], kebn da keskmäine [[savik]]. Tarbiž valita rohlad mahust, sikš miše kingitadud mahuz sündub pun'kuižid da formatomid muguloid.

[[Kaliisolad]] oma parahim [[heretuz]], sid' [[lujauh]], [[sambutadud mouc]], [[here]]. Azotheretusiden liigad mas ei sa, sikš miše ned lähttas kartohkbarbihe, sil-žo aigal muguloid sädase vähän.

Ištutandan kesktiheduz om 5 kazmust 1 nellikmetral. Sömmugulan mass om läz 50-150 grammad.

Korktan satusen täht pidab ištutada kartohkoid ei edemba 2-3 satusid kazvatadud tarhal sortukahiš semenmuguloišpäi. Kazvatuses tariž ičeze aigal küt'ktä da vagota rivid.

Läz 5 tuhad kartohksortud om mail'mas. Sortuiden erinijad harakteristikad: küpsuden strok, satusenmär, läžundanvastaižuz, kävutand (sömhä, tehnižed, sötmižemha, universaližed).

Küpsuden strokun mödhe (küpsuden zavodind): üläaigaližed (34-36 päiväd), aigaližed (40-50), keskaigaližed (50-65), keskmäižed (65-80), möhäižed (80-100 päiväd). Küpsuden täuz' strok sase 15-20 päiväd ližaten. Kaikiš suremb satusenmär om vegetacijan lopus. Kazvatusen minimaližel strokul kartohk tob läz pol't voimusišt satust, sen tagut kartohk mäneb kazvatamha eskai [[Edahaine Pohjoižma|Edahaižes Pohjoižmas]], hot' [[vegetacijan pord]] sigä om penemb 60 päivid vodes. Venäman [[ven vö|venon klimatan zonal]] om voimuz kazvatada 2 satust vodes, vaiše pidab valita sortuid oikti.

=== Travijad da läžundad ===
* [[Koloradoine bumbak]] söb [[paslönanvuiččed|paslönanvuiččiden]] kul'turoiden lehtesid.
* [[Plakutajad bumbakod]] oma varuližed ičeze vanuimanvuiččil madoil (mändas muguloid läbi).
* [[Fitoftoroz]] vigastab arni [[paslönanvuiččed|paslönanvuiččid]] kazmusid lujas.
* [[Kartohkan parš|Paršan]] erazvuiččed tipad oma levitadud avaras.
* [[Virusad]] oma kartohkan [[genetine jügu|degeneracijan]] sü. Mugoižid virusoid om enamba 20 erikod.
* [[Rujoheinäd]] aletas satusenmärad virusankandajiden gavediden levigaten.

== Kävutand ==
=== Ümbriradmine toižihe produktoihe ===
Kartohk mülütab [[limonmuiktuz|limonmuiktust]] enamba toižid muiktusid. Muguloiden ümbriradmižen [[trahmal]]aks aigan, trahmalan 1 tonnale sadas ližaks 1 kg da enamba limonmuiktust.

Tehtud kartohkaspäi [[vodk]] om populärine [[Islandii|Islandijas]] nügüd'aigan.

=== Sömhä ===
Kartohkoid keittas koritesen jäl'ghe ai edel sidä. Slokosttüd kartohkad kores kaitas kaik tarbhaižid substancijoid. Keitandan aigan ei sa valada lujas äi vet, sikš miše vitaminoiden tobj pala lähteb vedhe. Sen-žo tagut ei sa pidada kartohkoid vedes edel keitandad pit'kan aigan.

Muguloid mugažo vaumitas hilil, hauttas, räkištadas fritüral ([[frikartohk]]) da necita ([[räkištadud kartohk]]).

Kartohkoid kävutadas kebnoiden da koverikahiden blüdiden slokostmähä: [[kartohksalat]], [[kartohktučkuižed]], [[kartohkmunarič]], [[keitoz|keitosed]], surustused [[čipsad|čipsoiden]] karččeks, paštatesed (kartohk[[plotuškad]], kartohk[[leib]], [[avol'jaižed pirgad]]).

[[Kürzad|Kürziden]] ühtes receptišpäi [[kartohkjauh]] kävutadas järgeližen jauhon sijas<ref>[http://www.otveday.ru/content/articles/2982/ Непривычное об обычном или Просто Картофель (Mel'hetartuine järgeližes vai muite kartohk). — Otveday.ru.] {{ref-ru}}</ref>.

=== Zelläks ===
Muguloiden verez [[südäivezi (jom)|südäivezi]] da kartohk[[trahmal]] kävutadas ümbrivalatajaks da [[palatuz|palatusenvastaižeks]] abutuseks südäikohtun da soliden läžundoiden aigan: [[südäikohtun südäisatatez]], [[kahtentoštkümnen sor'men solen südäisatatez]], a mugažo [[gastrit]] [[südäikohtvezi|südäikohtveden]] lujetud muiktusenmäranke. [[Hengenpoltand]]an aigan om tarbhaižeks söda üht čapeltud henošti kartohkad.

Sadud kartohkaspäi trahmal om päsubstancii putkotusiden vaumičemha, sidä kävutadas täudimeks zell'tuhkoiš da [[tabletut|tabletuziš]].

Rahvahanmedicin kävutab törkitud veresid kartohkoid nahkan vigastusen aigan (oz., [[egzem]]). Hulad keittud törkitud mugulad kävutadas hengaiduzteid da tävun läžundoid vaste, tarbiž henktä vaiše keittud hulan kartohkan puruil.

=== Kosmetikaks ===
Kartohkad kävutadas avaros kodikosmetikha, sišpäi tehtas sötaimaskid nahkan täht (modole da käzile).

== Galerei ==
<center>
<gallery>
Fail:Potato sprouts.jpg|Sil'mikaz semenmugul
Fail:Potato plant.jpg|Kartohkan taimniden ištutezbarb
Fail:Potato flowers.jpg|Kartohkan änikod
Fail:Aardappel blad Solanum tuberosum.jpg|Kartohkan lehtez
Fail:Aardappel bessen Fresco.jpg|Zelemunad
Fail:SolanumTuberosumYoungTuber.jpg|Kartohkan mugul
</gallery>
</center>

== Homaičendad ==
<references />

== Irdkosketused ==
* [http://protect.gost.ru/document.aspx?control=7&id=179872 ГОСТ Р 54696-2011. Картофель продовольственный. Технические условия (Söndkartohk. Tehnižed arvoimižed).] {{ref-ru}}
* [http://protect.gost.ru/document.aspx?control=7&id=183521 ГОСТ Р 55329-2012. Картофель семенной. Приёмка и методы анализа (Semenkartohk. Sand da analizan metodad).] {{ref-ru}}

[[Kategorii:Kartohk|*]]
[[Kategorii:Kazmused kirjamišton mödhe]]
[[Kategorii:Mugulad]]
[[Kategorii:Paslönanvuiččed]]
[[Kategorii:Sömkazmused]]
[[Kategorii:Zell'kazmused]]
[[Kategorii:Maižanduzkul'turad]]
