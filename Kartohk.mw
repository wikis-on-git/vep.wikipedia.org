{{1000}}{{A10000}}
{{Taxobox
 | name         = Kartohk
 | image title  = Kartohk
 | image file   = Blühende Kartoffel.JPG
 | image descr  = Kartohk (''Solanum tuberosum'')
 | regnum       = Kazmused
 | divisio      = [[Änikkazmused]] (''Magnoliophyta'')
 | classis      = [[Kaksidülehtesižed]] (''Dicotyledones'')
 | ordo         = [[Paslönänikoižed]] (''Solanales'')
 | familia      = [[Paslönanvuiččed]] (''Solanaceae'')
 | genus        = [[Paslön (heim)|Paslön]] (''Solanum'')
 | species      = '''Kartohk'''
 | latin        = {{btname|Solánum tuberósum |([[Linnei Karl|L.]], 1753)}}
 | wikispecies  = Solanum tuberosum
 | commons      = Category:Solanum tuberosum
 | itis         = 505272
 | ncbi         = 4113
 | range map    =
}}
'''Kartohk''' vai '''Kartofin''' vai '''Mugulantoi paslön''' ({{lang-la|Solanum tuberosum}}) om [[äivoččed kazmused|äivoččiden]] [[mugul]]akahiden [[heinäsižed kazmused|heinäsižiden kazmusiden]] [[erik]]. Se mülüb [[Paslönanvuiččed]]-sugukundan [[Paslön (heim)|Paslön]]-heimho. Kartohkan mugulad oma znamasine sömprodukt. Sen erineden, zelemunad (kartohkan [[morim|morijad]] [[plod]]ud) mülütadas [[solanin]]-[[glikozidad|gliko]][[alkaloid]]. Kartohkan muguloil mugoine ičend om, miše ned vihötadas päivänvauktas da lämoiš. Kaks' azjad — vihand muju vai karged magu — oma morimen olendan olmas tundused muguloiš, niiden kävutand sömhä vedab ristituid da živatoid morindha natodeližikš.

== Kartohkha sidotud vepsän tärtused ==
* ''Babu'' — kuivatud kartohkan haukuine (vai nagrhen).
* ''Kartohkmul'skud'', ''Pun'kuine'' — pened kartohkmugulad.
* ''Kopanpäluine'' — päluine (slan') kopan päl, kus kartohkoid varatas.
* ''Labohtez'' — pirg kartohkanke vai nagrhenke.
* ''Sil'mäine'' — aigidü kartohkan mugulaspäi.
* ''Zelemuna'' — kartohkan plod.

== Etimologii ==
Vl 1596 [[Baugin Kaspar|Kaspar Baugin]] pani kartohkan nügüdläižen tedonimen ičeze «''Theatri botanici''»-tedotös<ref>[http://www.historiacocina.com/historia/patata/index4.htm Todo sobre la patata (Kartohkan istorii datoil). — ''Historiacocina.com''.] {{ref-es}}</ref>. Möhemba [[Linnei Karl|Karl Linnei]] kävuti necen nimen ičeze «''Species Plantarum''»-tedotös<ref>[http://www.biodiversitylibrary.org/page/358204#197 Carl von Linné. ''Species plantarum''. 1753. — 1. tom. — Lp. 185.]</ref> (1753).

== Ümbrikirjutand ==
[[Fail:Solanum tuberosum.png|thumb|right|250px|Kartohkan ümbrikirjutand.]]
Kartohk om [[heinäsine kazmuz]], se oleskeleb enamba 1 metrad kazvol.

[[Seikh]] om but'kesine da tahkosine. Seikhen manalaine pala pästab pit'kid [[veza|vezoid]] — [[stolon]]id 15..20 sm pitte, erasil [[sort]]uil 40..50 sm pitte.

Kartohkan [[lehtez]] om muzavihandan mujun, keskustoikaz paratomiž-höunehvuitte alajagusidenke. Se kogoneb agjahižes palaspäi, laptpaloiden severziš-se paroišpäi (3..7) vastaten, mugažo paluzišpäi niiden keskes. Agjahine pala om paratoi. Toižed oma parakahad palad, nimitadas niid järgendusen mödhe — ezmäine par, kahtenz' par i m.e. (lugedas agjahižen palan augotaden). Palad da paluded išttas penil värtmuzil, pened värtmuded išttas pävärtmudel, kudamban alapala vajehtub [[varz'|vardeks]].

[[Änik]]od oleskeldas vauktoikš, ruskedvauvhikš da sinivauvhikš. Ned kazdas kändaz-änikusen [[seikh]]en ladval. Änikon mallüt da vencut oma vižpalaižed.<ref>Барабанов Е.И. ''Ботаника: учебник для студентов вузов''. — М: ИЦ «Академия», 2006. — Lp. 331. ISBN 5-7695-2656-4. {{ref-ru}}</ref>

[[Stolon]]ad — manaluižed vezad — kazdas idülehtesiden kaimloišpäi seikhen manaluižes palas. Stolonad sangištudas ičeze agjoiš, ka muga uded [[mugul]]ad zavottäs-ki, ned oma toiženlaižed vezad. Muguloiden kaik südäin kogoneb täuttud [[trahmal]]al tahkosižiš [[stai (biologii)|stajišpäi]], a kored — hoikan šoidun [[tüpüzkudeh]]espäi ([[fellogen]]aspäi). Mugulad ehttäs elokul-sügüz'kul.

Kazmusen [[plod]] om äisemnikaz muzavihand [[morim|morii]] [[marj]] 2 sm diametran.

Kartohkan vihandad [[vegetativižed elimed|vegetativižed palad]] mülüdas [[solanin]]-[[alkaloid]]ad. Nece solanin kaičeb kazmusid [[bakterii|bakterialižes]] vigastusespäi da [[gavedid]] vaste. Vihoštadud kartohkmugulad oma paganad.

== Levigandusen istorii ==
Kartohkan kodima om [[Suviamerik]], sigä om voimuz löuta konduseližid kartohkoid ühtei. Kartohkan kul'tivacii (ezmäižikš londuseližiden kazmusiden ekspluatacii) zavodihe läz 9..7 tuhad vozid tagaz nügüdläižen [[Bolivii|Bolivijan]] territorijal<ref>[http://www.nap.edu/openbook.php?isbn=030904264X&page=92 ''Lost Crops of the Incas: Little-Known Plants of the Andes with Promise for Worldwide Cultivation''. 1989. — Lpp. 92−103.] // ''Nap.edu''. ISBN 030904264X. {{ref-en}}</ref>. [[Indejalaižed]] kävutiba sömhä da jumaloičiba sidä, hengestadud olijaks lugeten.

Vl [[1551. voz'|1551]] [[Sjesa de Leon Pedro|Sjesa de Leon]] satoi kartohkad ezmäižen kerdan [[Evrop]]ha ([[Ispanii|Ispanijha]]), [[Peru]]späi pörduden. Kartohkan kävutand sömhä Evropas todestadas ezmäižen kerdan mugažo [[Ispanii|Ispanijas]]: vl 1573 sidä znamoitihe osttud Iisusan Veren-läžundkodin täht ([[Sevilj]]as) keitmižiden keskes<ref>Монтанари Массимо. ''Голод и изобилие''. — М., 2009. — Lp. 129. {{ref-ru}}</ref>. Edesižel aigal maižanduzkul'turan leviganzihe Evropan madme. Ezmäi evropalaižed ottihe kartohkad morijaks [[dekorativižed kazmused|dekorativižeks kazmuseks]].

Francine [[Parmantje Antuan Ogüst|Antuan Ogüst Parmantje]]-agronom (1737−1813) ozuti lopuks, miše kartohk om hüvämaguine da küllästai kazmuz. Hänen edheandmižen jäl'ghe kartohkan päzumine zavodihe [[Francii|Francijan]] provincijoihe, i sid' toižiden valdkundoiden maihe. Konz Parmantje oli elänu völ, kartohkan leviganduz vägesti [[sömännäl'g]]an da [[cing]]an francijalaižil.

Kartohkan satusetomuz vei massnäl'gha [[Irlandii|Irlandijas]] 19. voz'sadan keskes. Patogenine ''[[Phytophtora infestans]]''-bakterii tegihe sen azjan ühteks süišpäi, se kucui [[fitoftoroz]]an. Kümnevoz'ne näl'g lujeni sijaližiden ristituiden emigracijad [[Pohjoižamerik]]ha.

Kartohkan päzund [[Venäma]]ha om sidoiš [[Sur' Petr|Petr I]]-carihe. 17. voz'sadan lopus hän oigenzi pälidnha muguloiden havadon [[Alamad|Alamaišpäi]] oigendamha edesižes [[gubernii|gubernijoidme]] kazvatamha. Kaiken 18. voz'sadan aigan anttihe kartohkad laudale aristokratijan pertiš päazjas, sil-žo aigal manmehed ei olend otnus kartohkoid kävutamha, sikš miše morihe niiden ploduil paksus. Valdkundmehed levitaškanzihe maksutomid instrukcijoid, kitihe manmehid kaikenvuiččikš, i [[Nikolai I]]-carin aigan kartohkoid kazvatihe äjil sijil jo. 19. da 20. voz'sadoiden röunal Venäman kartohkmad ottihe 1,5 mln [[gektar]]id, i nece maplod lugetihe «toižeks [[leib]]äks», ühteks päižiš söndtavaroišpäi.

Meiden päivil kul'tiviruidas kartohkoid [[ven vö|venol vönel]] kaiked mašurudme. Kartohkan mugulad oma Pohjoižen mapoliškon rahvahiden znamasine sömän racionon pala. Nened mad kazvatadas kaikiš surembid kartohkan satusid (2011, surembaspäi penembha): [[Kitai]], [[Indii]], [[Venäma]], [[Ukrain]], [[Amerikan Ühtenzoittud Valdkundad|AÜV]], [[Saksanma]], [[Pol'šanma]], [[Bangladeš]], [[Francii]] da [[Vaugedvenäma]]. Vl 1995 kazvatihe kartohkoid ezmäižikš maploduiden keskes [[kosmos]]an arvoimižil.<ref>[http://www.glavrecept.ru/statji/eto-interesno/10-interesnyh-faktov-o-kartofele/ 10 интересных фактов о картофеле (10 mel'hetartušt faktad kartohkas). — ''Glavrecept.ru''.] {{ref-ru}}</ref>

== Himine mülünd ==
Muguloiden himine mülünd rippub sortuspäi, kazvatusen arvoimižišpäi (klimat, sä, mahusen tip, [[heretused]], [[agrotehnik]]), küpsudespäi, varadusen arvoimižiš da strokušpäi.

Keskmäižes kartohkas oma (%): [[vezi]] 75%; [[trahmal]] 18,2; [[azotakhad substancijad]] (toreh [[vaiktušed|vaiktuš]]) 2; [[hil'vezikod|saharad]] 1,5; [[polisaharidad|kuidsubstancijad]] 1; [[razvad]] 0,1; [[titruidud muiktused]] 0,2; [[fenol]]akahad substancijad 0,1; [[pektin]]ad 0,6; toižed [[organižed ühtnendad]] ([[nukleinmuiktused]], glikoalkaloidad, gemicellülozad) 1,6; mineralad 1,1.

Kartohkan sortud erinedas kuividen substancijoiden südäiolendan mödhe: korged (enamba 25%), keskmäine (22−25%) da madal (penemba 22%). Neniden substancijoiden keskes [[trahmal]] otab 70..80%. Se sijadase stajiš šoiduikahiden muruiden olendas 20..40 mkm surtte. Möhänehtijoiš sortuiš trahmalad om enamba.

Muguloiš mülüdas vitaminoid (mg/100 g): [[askorbinmuiktuz|C]] 12; [[tiamin|B1]] 0,11; [[riboflavin|B2]] 0,66; [[piridoksin|B6]] 0,22; [[nikotinmuiktuz|PP]] 0,57; [[K (vitamin)|K]] da [[karotinoidad]].

Tuhkan mülü mugulas om läz 1%, sidä kesken (mg%): K<sub>2</sub>O — läz 600, [[fosfor|P]] — 60, [[magnii|Mg]] — 23, [[kal'cii|Ca]] — 10. Mugulan mineraližed substancijad levigatas erazvuiččikš: kaikiš enamb niid kores, om enamba ezipalas mi mugulan aluses. Mineraližed elementad oma muglsolikš, nened oma hüväsegojad, pid'oiteldas [[veri|veren]] mugltazoolendad.

Kartohkan 300 grammiden kävutand sömhä tob ristitun elimile, päiveznormha rindataden: enamba 10% energijad, läz täuzin C-vitaminad, [[kalii|kalijan]] normad — läz pol't, 10% [[fosfor]]ad, 15% [[raud]]ad da 3% [[kal'cii|kal'cijad]].

== Kazvatuz da biologižed eriližused ==
Kartohkad äikerdoitas vegetativižikš — kesksuruden muguloil vai muguloiden paloil, i [[selekcii|selekcijan]] täht — semnil-ki. Muguloid ištutadas maha 5..10 sm süvüdele.

Muguloiden [[urb]]iden idändan maha process zavodiše +5..+8 C° lämudel, sen ühtes lämuden optimum om +15..+20 Cel'sijan gradusan röunoiš. Miše [[fotosintez]] oliži i kazmusen seikhed, lehtesed kazvaižiba da änikoičižiba, pidab +16..+22 gradusad lämäd. Mugulad sätas tobman palan öl +10..+13 C° il'mtemperaturan aigan. Korged lämuz (öl — läz +20 C° da sen enamba) kucub lämuzdegeneracijad (järgpol'vel linneb lujas pen' produktivižuz). Halad −2 C° surtte vigastadas orahaižid da norid kazmusid.

Kazmuz job [[vezi|veden]] kaikiš surembad verdad ičeze änikoičemižhe da muguloiden sädamižhe. Veden liig tob pahut kartohkale.

Natin da muguloiden formiruimižhe mänetase äi sötaisubstancijoid. Ku satuz om 200..250 [[centner]]ad [[gektar]]alpäi, ka kazmused ottas necen gektaran mahusespäi 100−175 kg [[azot]]ad, 40−50 kg [[fosfor]]ad da 140−230 kg [[kalii|kalijad]].

Parahim mahuz kartohkan kazvatusen täht — [[turbhekaz mahuz|maturbiž]], [[hahk mecmahuz]], [[mustma]], kuivatoittud [[turbazso]]; mehanižen tundusen mödhe — savekaz [[čuruma]], kebn da keskmäine [[savik]]. Tarbiž valita rohlad mahust, sikš miše kingitadud mahuz sündub pun'kuižid da formatomid muguloid.

[[Kaliisolad]] oma parahim [[heretuz]], sid' [[lujauh]], [[sambutadud mouc]], [[here]]. Azotheretusiden liigad mas ei sa, sikš miše ned lähttas kartohkbarbihe, sil-žo aigal sädase vähän muguloid.

Ištutandan keskmäine tiheduz om 5 kazmust 1 nellikmetral. Sömmugulan mass om läz 50..150 grammad.

Piidab ištutada kartohkoid ei edemba 2..3 satusid kazvatadud tarhal sortukahiš semenmuguloišpäi korktaha satushe näht. Kazvatuses tariž ičeze aigal küt'ktä da vagota rivid.

Läz 5 tuhad kartohksortuid om olmas mail'mas. Sortuiden erinijad harakteristikad: küpsuden strok, satusenmär, läžundanvastaižuz, kävutand (sömhä, tehnižed, sötmižemha, universaližed).

Küpsuden strokun mödhe (küpsuden zavodind): üläaigaližed (34−36 päiväd), aigaližed (40−50), keskaigaližed (50−65), keskmäižed (65−80), möhäižed (80−100 päiväd). Küpsuden täuz' strok sase 15-20 päiväd ližaten. Kaikiš suremb satusenmär om vegetacijan lopus. Kazvatusen minimaližel strokul kartohk tob läz pol't voimusišt satust, sen tagut kartohk mäneb kazvatamha eskai [[Edahaine Pohjoižma|Edahaižes Pohjoižmas]], hot' [[vegetacijan pord]] sigä om penemb 60 päivid vodes. Venäman [[ven vö|venon klimatan zonal]] om voimuz kazvatada kaks' satust vodes, vaiše pidab valita sortuid oikti.

=== Travijad da läžundad ===
* [[Koloradoine bumbak]] söb [[paslönanvuiččed|paslönanvuiččiden]] kul'turoiden lehtesid.
* [[Plakutajad bumbakod]] oma varuližed ičeze vanuimanvuiččil madoil (mändas muguloid läbi).
* [[Fitoftoroz]] vigastab arni [[paslönanvuiččed|paslönanvuiččid]] kazmusid lujas.
* [[Kartohkan parš|Paršan]] erazvuiččed tipad oma levitadud avaras.
* [[Virusad]] oma kartohkan [[genetine jügu|degeneracijan]] sü. Mugoižid virusoid om enamba 20 erikod.
* [[Rujoheinäd]] aletas satusenmärad virusankandajiden gavediden levigaten.

== Kävutand ==
=== Ümbriradmine toižihe produktoihe ===
Kartohk mülütab [[limonmuiktuz|limonmuiktust]] enamba toižid muiktusid. Muguloiden ümbriradmižen [[trahmal]]aks aigan, trahmalan 1 tonnale sadas ližaks 1 kg da enamba limonmuiktust.

Tehtud kartohkaspäi [[vodk]] om populärine [[Islandii|Islandijas]] nügüd'aigan.

=== Sömhä ===
Keittas kartohkoid koritesen jäl'ghe vai edel sidä. Slokosttüd kartohkad kores kaitas kaik tarbhaižid substancijoid. Keitandan aigan ei sa valada lujas äi vet, sikš miše vitaminoiden tobj pala lähteb vedhe. Sen-žo tagut ei sa piidada kartohkoid vedes edel keitandad pit'kan aigan.

Muguloid mugažo vaumitas hilil, hauttas, räkištadas fritüral ([[frikartohk]]) da necita ([[räkištadud kartohk]]).

Ottas kävutamižhe kartohkoid slokostmähä kebnoid da koverikahid blüdid: [[kartohksalat]], [[kartohktučkuižed]], [[kartohkmunarič]], [[keitoz|keitosed]], surustused [[čipsad|čipsoiden]] karččeks, paštatesed (kartohk[[plotuškad]], kartohk[[leib]], [[avol'jaižed pirgad]]).

[[Kürzad|Kürziden]] ühtes receptišpäi [[kartohkjauh]] kävutadas järgeližen jauhon sijas.<ref>[http://www.otveday.ru/content/articles/2982/ Непривычное об обычном или Просто Картофель (Mel'hetartuine järgeližes vai muite kartohk). — ''Otveday.ru''.] {{ref-ru}}</ref>

=== Zelläks ===
Muguloiden verez [[südäivezi (jom)|südäivezi]] da kartohk[[trahmal]] kävutadas ümbrivalatajaks da [[palatuz|palatusenvastaižeks]] abutuseks südäikohtun da soliden läžundoiden aigan: [[südäikohtun südäisatatez]], [[kahtentoštkümnen sor'men solen südäisatatez]], mugažo [[gastrit]] [[südäikohtvezi|südäikohtveden]] lujetud muiktusenmäranke. [[Hengenpoltand]]an aigan om tarbhaižeks söda üht čapeltud henošti kartohkad.

Sadud kartohkaspäi trahmal om päsubstancii putkotusiden vaumičemha, sidä kävutadas täudimeks zell'tuhkoiš da [[tabletut|tabletuziš]].

Rahvahanmedicin kävutab törkitud veresid kartohkoid nahkan vigastusen aigan (oz., [[egzem]]). Hulad keittud törkitud mugulad kävutadas hengaiduzteid da tävun läžundoid vaste, tarbiž henktä vaiše keittud hulan kartohkan puruil.

=== Kosmetikaks ===
Kartohkad kävutadas avaros kodikosmetikha, sišpäi tehtas sötaimaskid nahkan täht (modole da käzile).

== Galerei ==
<center><gallery>
Fail:Potato sprouts.jpg|Sil'mikaz semenmugul
Fail:Potato plant.jpg|Kartohkan taimniden ištutezbarb
Fail:Potato flowers.jpg|Kartohkan änikod
Fail:Aardappel blad Solanum tuberosum.jpg|Kartohkan lehtez
Fail:Aardappel bessen Fresco.jpg|Zelemunad
Fail:SolanumTuberosumYoungTuber.jpg|Kartohkan mugul
</gallery></center>

== Homaičendad ==
<references />

== Irdkosketused ==
* [http://protect.gost.ru/document.aspx?control=7&id=179872 ГОСТ Р 54696-2011. Картофель продовольственный. Технические условия (Söndkartohk. Tehnižed arvoimižed) ''protect.gost.ru''-saital.] {{ref-ru}}
* [http://protect.gost.ru/document.aspx?control=7&id=183521 ГОСТ Р 55329-2012. Картофель семенной. Приёмка и методы анализа (Semenkartohk. Sand da analizan metodad) ''protect.gost.ru''-saital.] {{ref-ru}}

[[Kategorii:Kartohk| ]]
[[Kategorii:Paslönanvuiččed]]
[[Kategorii:Maižanduzkul'turad kirjamišton mödhe]]
[[Kategorii:Kazmused kirjamišton mödhe]]
[[Kategorii:Heinäsižed kazmused]]
[[Kategorii:Sömkazmused]]
[[Kategorii:Zell'kazmused]]
[[Kategorii:Mugulad]]
