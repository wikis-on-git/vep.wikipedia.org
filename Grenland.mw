'''Grenland''' ([[Grenlandan kel'|grenlandan kelel]]: ''Kalaallit Nunaat'', [[Danijan kel'|danijan kelel]]: ''Grønland'' («vihand ma»)) om [[Ma|Man]] kaikiš tobjemb [[sar']] da mugažo [[Danii|Danijan]] avtonomii. Geografijan mödhe, mülüb [[Pohjoižamerik|pohjoižamerikha]]. 

Pind om 2 130 800 км²; pindan mödhe, sar' om koumen kerdan penemba, ku [[Avstralii (kontinent)|Avstralii]], kudamb [[Kontinent|kontinentiden]] keskes kaikiš penemba om. Piduz' pohjoiželpäi suvele om 2700 km, päivlaskmalpäi päivnouzmale — 1300 km. 

[[Nuuk]] (''Gothob'' aigemba) om saren kaikiš tobjemb lidn, kudamb sijadase pol'sarel Grenlandan päivlaskmpol'žes palas; 17 984 ristituid eliba sigä vl 2019.

== Istorii == 

Edel evropalaižiden saren avaidust [[arktikalaižed]] rahvahad eliba sigä, no [[Skandinavii|skandinavijalaižiden]] tulendan aigal saren ezmäižed eläjad kadoiba jo, da sarel ei oli eläjid. [[Eskimosižed]], kudambad paksus lugedas Grenlandan ezmäižikš eläjikš, tuliba sarele 13 voz'sadal vaiše; sil aigal skandinavijalaižiden žilod, kudambad tuliba sarele läz 200 vot tagaze, mugažo oliba sigä, no, skandinavijalaižiden kohtha, Eskimosižed siš aigaspäi eliba sarel kaiken. Niiden eskimosižiden ezitatad oma ''tule'' kul'turan ezitajad; nece kul'tur il'mestui [[Alaska|Alaskas]] läz vodel 1000 da tuli Grenlandale 13 voz'sadal. 

Evropalaižed avaižiba sar't vodel 982, konz [[Norvegii|norvegijalaižed]] [[Vikingad|vikingad]] tuliba sinnä; Erik Torval'dson, kudamb tuli [[Islandii|Islandijalpäi]], oli heiden pämehen. Hän sädi kolonijad sarel da nimitadi sen «Vihandaks maks». Ühten melen mödhe, nece nimituz om anttud, miše toda enamba eläjid sarele; toižen melen mödhe, sarel oli todeks kazmusid sil aigal. Sid' Erikan poig, Lejf, jatksi matkad päivlaskmale da avaiži nügüdlaižed [[Kanad|Kanadad]]; mugažo hän toi [[Hristanuskond|hristanuskondad]] sarele. Siloižed grenlandalaižed lugiba Norvegijan eläjikš, sikš miše Islandii oli Norvegijan palan. Vl 1408 kaik skandinavijalaižiden žilod, voib sanuda, kadoiba.

Vl 1536 Norvegii da kaik sen teritorijad (Grenland niiden keskes) linniba Danijan palaks. Vl 1814 Norvegii ei oli Danijan palan enamba, no Grenland jäi sen palan völ. 

Vodespäi 1979 Grenland om Danijan avtonomii, kudamb voib iče pätta ičeze azjoid. Vodespäi 2009 saren üks'jaine oficialine kel' om [[grenlandan kel']].

== Klimat da sä ==

Grenlandan randaližiden rajonoiden klimat toižetase paksus. Se om kaikiš pehmdemba päivlaskmpol'žel randal. Heinkus keskmäine temperatura om +9,6 °С Kakortok-lidnas da +8,3 °С Nuuk-lidnas; vilukun — −7,8 °С da −10,7 °С. Kezal temperatura voib olda +21 °С erašti, no paksus, kezan keskes eskai, temperatura voib olda 0 °С. Kaikiš madalembad temperaturad oma saren keskuses: −60 °С tal'vel paksus da kezal — ei korktemba, ku −12 °С.

== Ristitišt ==

Voden 2019 andmusiden mödhe, 55 992 ristuid eliba sarel; se znamoičeb, miše saren ninevuz om 0,027 ristit/km². Paižed rahvahad oma eskimosižed (ristitišton 90 %) da danijalaižed toižidenke evropalaižidenke (10 %).

Kaikiš tobjembad lidnad seištas Grenlandan päivlaskmpol'žes palas: Nuuk (pälind, 17 984 eläjid vodel 2019), Kakortok, Sisimut, Maniitsok. Ristitišton paine azj om kalanpüdand da paižed keled oma [[grenlandan kel']] (oficialine) i [[danijan kel']].

[[Kategorii:Danii]]
[[Kategorii:Sared]]
