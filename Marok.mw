{{Valdkund
| Nimi = Marokon Kunigahuz<br />المملكة المغربية <small>(arab.)</small><br /><small>''(Al'-Mamlakat al'-Magribijja)''</small><br />Tagldit N Lmaġrib <small>(berber.)</small>
| Valdkundznam = Coat of arms of Morocco.svg
| Flag = Flag of Morocco.svg
| Valdkundznam text = Marokon valdkundznam
| Flag text = Marokon flag
| Pälidn = Rabat
| Eläjiden lugu = 32,987,206<ref>[https://www.cia.gov/library/publications/the-world-factbook/geos/mo.html Vl 2014 Marokon ristitišton endustuz heinkus. — Mail'man faktoiden kirj (Cia.gov).] {{ref-en}}</ref>
| Voz' = 2014
| Pind = 446,550
| Kart = Morocco in its region (de-facto and disputed hatched).svg
| Kel' = [[araban kel'|araban]], [[berberan kel'|berberan]]
| Valdkundan pämez' = [[Mohammed VI]]
| Päministr = [[Benkiran Abdelila|Abdelila Benkiran]]
| Religii = [[islam]]
| Valüt = [[marokon dirham]] (MAD)
| Internet-domen = [[.ma]]
| Telefonkod = +212
| Aigvö = tal'vel [[UTC]],<br />kezal [[UTC]]+1
}}
'''Marok''' vai '''Marokko''' ({{Lang-ar|المغرب‎‎}} ''Al'-Magrib'') om valdkund [[Afrik]]as. Oficialine nimi om '''Marokon Kunigahuz''' ({{lang-ar|المملكة المغربية}} ''Al'-Mamlakat al'-Magribijja'', [[berberan kel'|berber.]] ''Tagldit N Lmaġrib''). Marok om [[Magrib]]-regionan pala; mugažo [[Tunis]], [[Alžir]], [[Mavritanii]] da [[Livii]] mülüdas neche regionha. Nenihe valdkundoihe Marok om sidotud kul'turižikš, istorižikš, kaikil nenil valdkundoil om ühthine [[araban kel'|kel']].

Marok om konstitucine [[monarhii]] suimanke (parlamentanke). Marokon kunigahal om surid' oiktusid, ozutesikš, hänele sab pästta radmaspäi suim. Radonoigendai tobmuz om ohjastusel da kunigahal. Kunigaz mugažo pästab dekretad, kudambad kuctas ''dahiroikš''; nenil dekretoil om käskusiden vägi. Tantoižed valičendad oliba vl 2011.

Politine pälidn om [[Rabat]], no kaikiš suremb lidn om [[Kasablank]]; toižed sured lidnad: [[Marrakeš]], [[Tetuan]], [[Tanžer]], [[Sale]], [[Fes]], [[Agadir]], [[Meknes]], [[Udžd]] da [[Nador]].

Eläjad pagištas [[araban kel'|araban]] da [[berberan kel'|berberan]] kelil.

Pind — 446 550 km². [[Päivlaskmpol'ne Sahar|Päivlaskmpol'žen Saharan]] pind ei mülü neche luguhu.

== Valdkundan nimi ==
Täuz' valdkundan nimi [[araban kel'|araban kelel]] om '''al'-Mamlakat al'-Magribijja''' ({{lang|ar|المملكة المغربية}}), mi znamoičeb: ''"Päivlaskmpol'ne Kunigahuz"''. Tobjimalaz-žo valdkund kuctas '''Al'-Magrib'''-nimeks, mi znamoičeb: ''"Päivlaskm"''. 

Vepsän '''Marok'''-nimi om velgsana, kudamb om tulnu [[ispanijan kel'|ispanijan]] vai [[portugalijan kel'|portugalijan]] kelespäi [[venäkelen]] kal't.

Völ nügüd'-ki [[farsi]]- da [[urdu]]-kelil Marok kuctas [[Marrakeš]]aks necen lidnan nimen mödhe. Iče [[Marrakeš]]-nimi om tulnu [[berberan kel'|berberan kelespäi]], kus '''Mur-n-Akuš''' znamoičeb: ''"Jumalan Ma"''.

[[Turkan kel'|Turkan kelel]] Marok kuctas Fasaks [[Fes]]-lidnan nimen mödhe.

== Istorii ==
[[Fail:Idrisids coin minted at Al Aliyah Morocco 840 CE.jpg|thumb|right|200px|Idrisidoiden rahut (840 v.)]]
Ezmäine tutab valdkund Marokon territorijal oli Berberiden Mavritanii-kunigahuz, kudamban kunikaz oli Bokh I. Nece valdkund oli Pohjoižmarokos. Se oli olmas vhesai 110 EME. Sid' nügüdläine Marok putui rimalaižiden valdha. [[Riman Imperii|Riman imperijan]] tobmuz lopihe vl 429, konz Marokho tuliba [[Vandalad]].[[Fail:Chellah interior hill.jpg|thumb|left|250px|Rimalaižen Čella-lidnan ruinad Rabatas.]]

Musul'manad anastiba Marokon territorijad VII voz'sadas. Hö toiba [[islam]]an, ičeze [[araban kel'|araban kelen]] da ohjastandan sisteman. Ezmäine islamine valdkund Marokos oli Nekoran Kunigahuz. Vspäi 780 Marokon ohjasti [[Idrisidad|Idrisidoiden]] dinastii. Marok tegihe teravas opendusen da tedon keskuseks araban mail'mas.

XI vsadaspäi Marokos valdoičiba berberižed dinastijad, kaikiš vägevambikš niišpäi tegihe Al'moravidad da Al'mohadad. Sil aigal Marok oli pävägen Magribas, [[Ispanii|Ispanijas]] i kaikes Keskmeren regionas. XIII vsadaspäi valdoiči Merinidoiden dinastii. XIV vsadas Ispanijas ozaiži [[rekonkist]], i sigäpäi Marokho pageniba äjad arabad da evrejad. Saadidoiden dinastijan al Marok möst tegihe lujas vägevaks araban valdkundaks; se kaiči ičeze ripmatomut portugalijalaižišpäi da osmanoišpäi (kut, ozutesikš, toras Ksar-al'-Kebiras). Al'-Mansur-sultanan ohjanduz toi Marokole prestižad da bohatust.

Al'-Mansuran surman jäl'ghe hänen poigad jagoiba mad, no vl 1666 se möst tehihe ühthižeks, kogonaižeks. Siš aigaspäi Marokon om valdoinu Alauitoiden dinastii.

Vl 1912, [[Ezmäine Marokon Krizis|Ezmäižen Marokon Krizisan]] da [[Agadiran krizis]]an jäl'ghe, Marok oli jagatud [[Ispanii|Ispanijan]] da [[Francii|Francijan]] protektoratoihe, a vl 1956 se möst tegihe ripmatomaks kunigazkundaks. Sultan [[Muhammed V|Muhammed V, Marokon kunigaz]] tegihe kunigahaks vl 1957. 

Hänen surman jälghe, vl 1961, kunigahaks tegihe [[Hasan II (Marokon kunigaz)|Hasan II]]. Ezmäižed ühthižed valičendad oliba vl 1963. [[Ispanii|Ispanine]] [[Ifni]] om pördnus Marokole vl 1969. Vl 1973 om sänus POLISARIO-front; sen metoks siš aigaspäi om tehnus [[Päivlaskmaine Sahar|Päivlaskmaižen Saharan]] joudutand.

== Geografijan andmused ==
[[Fail:Morocco Topography.png|thumb|left|250px|Marokon topografine kart.]]
[[Fail:village atlas.jpeg|thumb|[[Atlas (mäged)|Atlas-mäged]] Marokos]]
[[Fail:Essaouira beach.jpg|thumb|right|Essauiran pläž]]
[[Fail:Barrage Bin el Ouidane 1.JPG|thumb|right|Bin-el'-Uidan-padosein]]
Marok sijadase [[Pohjoižafrik]]as, [[Keskmeri|Keskmeren]] suvirandal, sen päivlaskmpoles. [[Gibraltaran sal'm]] erigoitab Marokon [[Evrop]]aspäi. Marokon randal om koume ispaništ eksklavad — [[Seut]], [[Pen'jon de Veles de la Gomera]] da [[Melil'ja]]. Päivlaskmal da suvel Marokol om mavaldkundröun [[Alžir]]anke, sen piduz 1559 km. Politižiden süiden tagut nece röun om sauptud vspäi 1994. Valdkundan lodehližed randad lainištab [[Atlantine valdmeri]]. Valdmerirandan piduz om 1835 km.

Sikš ku Marok kontroliruib de-fakto [[Päivlaskmaine Sahar|Päivlaskmašt Saharad]], sil om pit'k maröun [[Mavritanii|Mavritanijanke]] (läz 2200 km).

Marokos om korktoid mägid. [[Atlas (mäged)|Atlas-mäged]] oma valdkundan keskuses da suvipoles. [[Rif (mäged)|Rif-mäged]] oma Marokon pohjoižpoles. Mägiš elädas [[berberad]]. Kaikiš korktemb čokkoim om [[Tubkal']]-mägi Korged Atlas-mägisel'gas, 4165 m meren pindan päl. Kaikiš alahaižemb čokkoim om Sebha Tah-alang, 55 metrad meren pindan al. Man päjoged: Mului (lankteb [[Keskmeri|Keskmerhe]]) da Sebu (lankteb [[Atlantine valdmeri|Atlantižhe valdmerhe]]).

Valdkundan suves om [[Saharan rahvahatoi ma|Sahar]] — kaikiš suremb rahvahatoi ma mail'mas. Saharas om vähä rahvast, i sen ekonomine znamoičend om lujas kaid.

Kaikiš suremb lidn valdkundas om [[Kasablank]], a pälidn — [[Rabat]].

Marokon rahvahan Internet-domen om [[.ma]].

== Politine sistem ==
Marok om ''de-jure'' unitarine konstitucine parlamentine [[kunigahuz]] valitud suimanke. No üks'-se kunigahal om radonoigendajad tobmut. Valdkundas funkcioniruib äipartine sistem. Oppozicižed partijad oma legaližed. 

Ohjastusen pämez' om päministr. Radonoigendai tobmuz om ohjastusen käziš, a käskusenandai tobmuz om ohjastusel da kaks'kodižel suimal.

Üks' suimankodi kuctas Marokon Ezitajiden Assamblejaks, toine — Nevojiden Assamblei. Marokon konstitucii garantiruib mugažo käskuzkundaližen sisteman ripmatomuden.

== Administrativiž-territorialine jagand ==
&nbsp;&nbsp;&nbsp;''Kacu kirjutuz: [[Marokon administrativiž-territorialine jagand]].''

Valdkund alajagase 16 agjaha, kaks' polenke niišpäi sijadase [[Päivlaskmpol'ne Sahar|Päivlaskmpol'žen Saharan]] anneksiruidud territorijal. Agjad alajagase provincijoihe da prefekturoihe.

== Eläjad ==
{| class="wikitable" style="float: right; margin-left: 10px"
! colspan="4"  style="text-align:center; background:#cfb;"| Marokon ristitišt 
|-
! style="background:#cfb;"| Voz'
! style="background:#cfb;"| Millionad
|-
| style="text-align:left;"|1971 || style="text-align:right;"| 15.7
|-
| style="text-align:left;"|1990 || style="text-align:right;"| 24.8
|-
| style="text-align:left;"|2009 || style="text-align:right;"| 32.0
|-
| colspan="2" style="text-align:left;"| <small>Purde: OECD/Mail'man Bank</small>
|}
[[Fail:Morocco ethno 1973 all v2.svg|right|thumb|Marokon etnolingvistižed gruppad]]
Marokon eläjad oma arabiziruidud berberad vai [[berberad]]. Kaik ned oma [[islam|musul'manad]]-Sunnitad. Verazmäižed eläjad — [[ispanijalaižed]] da [[francijalaižed]]. [[Ispanii|Ispanijas]] eläb 700 tuhad [[marokolaižed|marokolašt]], [[Francii|Francijas]] — üks' million marokolašt. Berberan znamasižed lidnad oma [[Marrakeš]], [[Agadir]] da [[Nador]].

Eläjiden enambuz eläb merirandan da [[Rif (mäged)|Rif-mägiden]] keskes. 

=== Keled ===
[[Fail:Arabic Dialects.svg|thumb|Araban kelen paginoiden kart]]
[[Berberan kel'|Berberan kelel]] pagižeb 28% eläjid. [[Araban kel'|Araban kelel]] pagižeb läz 90% eläjid. [[Araban kel']] da [[berberan kel']] oma oficialižed. Marokos pagištas araban kelen darigža-paginal.

== Ižanduz ==
Marokon ekonomik om liberaline. Vspäi 1993 ohjastuz vedab privatizacijan politikan. Vozil 2003-2007 Marokon ekonomik kazvoi parembil tempoil, mi regionan toižed valdkundad. 

Servisan sektor andab läz pol't [[Südäimine Ühthine Produkt|Südäimišt Ühthišt Produktad]]. Tegimišt andab nelländesen necidä produktad. Teramba toižid kazdas [[turizm]], informacižed tehnologijad, [[sido (ižandusen sarak)|sido]] da [[tekstiline tegimišt]].

Maižanduz andab läz 14% [[kogosüdäiprodukt]]ad, no siš radab ristitišton 40 - 45%.

Valdkundan sal'hen znamasine purde oma [[fosfor|fosfatad]], sikš fosfatoiden arvoiden köläiduz mail'mtorguses lujas valatoitab Marokod.

Radotomiden lugu oli vl 2008 9,6%.

Valdkundan irdpol'ne velg oli vl 2002 20 mlrd US$; nece om kogosüdäiproduktan pol'.

=== Energetik ===
Elektroenergetikan aluz — [[lämuzelektrostancii|lämuzelektrostancijad]], kudambad ratas [[hil'|hilen]] turbiš. Elaktroenergijan kulutuz kazvab teravas, i Marokon ohjastuz ecib energijan uzid purtkid, mugomid, kut päiväižen energii, [[londuseline gaz|londuseližen gazan]] energii i tž.

=== Transport ===
Marokos om 56 986 km teid da 610,5 km avtostradoid, 2010 km raudteid. Raudteiden nacionaline operator om ONCF.

Valdkundas om 27 lendimportad, kudambiden lendahtandan da ištutandan jonoil om kova krepind.

== Homaičendad ==
<references />

== Irdkosketused ==
* [http://www.maroc.ma/PortailInst/An/ Marokon ohjastusen sait.] {{ref-ar}} {{ref-ber}} {{ref-fr}} {{ref-es}} {{ref-en}}
* [http://www.parlement.ma/ Marokon parlamentan oficialine sait.] {{ref-ar}} {{ref-fr}} {{ref-es}} {{ref-en}}

{{Commons|Morocco}}
{{Afrik}}

[[Kategorii:Marok| ]]
