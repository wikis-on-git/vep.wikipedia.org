{{1000}}
{{Valdkund
| Nimi = Japonijan Valdkund<br />日本国 <small>(Nippon-koku / Nihon-koku)</small>
| Valdkundznam = Imperial Seal of Japan.svg
| Flag = Flag of Japan.svg{{!}}border
| Valdkundznam text = Imperatoran štamp
| Flag text = Japonijan flag
| Pälidn = Tokio
| Eläjiden lugu = 126,451,398<ref>[https://www.cia.gov/library/publications/the-world-factbook/geos/ja.html Japonijan ristitišton endustuz vl 2017 heinkus. //Mail'man faktoiden kirj. — ''Cia.gov''.] {{ref-en}}</ref>
| Voz' = 2017
| Pind = 377,944
| Kart = LocationJapan.svg
| Kel' = [[japonan kel'|japonan]]
| Valdkundan pämez' = [[Akihito]]-imperator
| Päministr = [[Abe Sindzo|Sindzo Abe]]
| Religii = [[sintoizm]], [[ateizm]], [[buddizm]], [[hristanuskond]]
| Valüt = [[japonijan jen]] (JPY) (¥. 円)
| Internet-domen = [[.jp]]
| Telefonkod = +81
| Aigvö = [[UTC]]+9
}}
'''Japonii''' ({{lang-ja|日本}} ''Nippon / Nihon''), täuz' oficialine nimi om '''Japonijan Valdkund''' ({{lang-ja|日本国}} ''Nippon-koku / Nihon-koku''), om sar'hine valdkund [[Azii|Päivnouzmaižes Azijas]]. Sen pälidn da kaikiš suremb lidn om [[Tokio]].

Valdkundan konstitucijan ühesanz' kirjutuz kel'dab sidä armijan olemaspäi i [[soda|sodoihe]] ühtnemaspäi. [[Amerikan Ühtenzoittud Valdkundad]] oma irdvaruitomuden kaičijaks.

== Istorii ==
[[Paleolit]]ine kul'tur läz 40 tuhad vot tagaz paneb Japonijan sarišton elänzoitmižen ezmäšt datad.

Satusekaz lähtend izoläcijaspäi [[Meidzin restavracii|Meidzin restavracijan]] aigan vei ižandust änikoičendannoks. Vozil 1904−1905 [[Venälaiž-Japonine soda]] oli [[Venäman imperii|Venäman]] da [[Japonine imperii|Japonižen]] imperijoiden keskes.

Vl 1931 Japonijan imperijan sodaväged otiba [[Man'čžurii|Man'čžurijan]] territorijad pätamha londuseližiden varoiden vajaguden problemad. Vl 1933 imperii läksi [[Nacijoiden Ühtnend]]aspäi. Vozil 1941−1945 Japonii ühtni [[Toine mail'man soda|Toižhe mail'man sodha]] i oli okkupiruidud [[Amerikan Ühtenzoittud Valdkundad|AÜV:oil]] sodan lopus. Amerikaižed sodabazad da sodaväged oma Japonijas tähäsai.

Valdkundan Konstitucii ({{lang-ja|憲法}} ''kempo:'') om [[Meidzi]]-aigaspäi, tuli väghe vl 1890. Japonijan ohjastuz da okkupacijan väged vaumičiba revolücižid kohendusid sihe, ned tuliba väghe vn 1947 3. päiväl semendkud, sil aigalpäi ni üht kohendust sihe ei olend. Sen paloin, sodamehed ei voigoi nügüd' rata ministrikš, tazostihe naižiden i mehiden oiktusid. Vspäi 1956 Japonii om [[Ühtenzoittud Rahvahiden Organizacii|ÜRO:n]] ühtnijan.

Vodele 1970 Japonii kändihe valdkundaks kahtendenke surtte kapitalistiženke ižandusenke mail'mas (vl 2015 nellänz' surtte mail'mas).

== Geografijan andmused ==
[[Fail:Japan topo en.jpg|thumb|left|250px|Japonijan topografine kart.]]
Kaik om 6 852 sared [[Japonijan sarišt]]os. Kaikiš surembad niišpäi oma [[Honšü]], [[Hokkaido]], [[Küšü]] da [[Sikoku]], ned ottas sarišton 97% territorijad. Kuiv ma — 364,4 tuh. km² (vl 2006), saum vezid om 1/33 (13,5 tuh. km²).

Japonii om sar'hine valdkund, ei ole valdkundröunoid madme. Lähembaižed valdkundad oma [[Venäma]], [[Suvikorei]] da [[Kitai]] (sen [[Taivan']]). Randanpird — 29 751 km. Japonijan suvipäivlaskmaižed randad lainištab [[Kitain Päivnouzmmeri]], lodehližed randad — [[Japonijan meri]], [[Hokkaido]]n pohjoižed randad — [[Ohotskan meri]], südäirandad — [[Japonijan südäimeri]]. Kaik nened mered mülüdas [[Tün' valdmeri|Tünen valdmeren]] basseinha.

Reljef om mägikaz, mäged ottas valdkundan koume nelländest. Lumi venub kaikenaigašti korktil mägenpäil. Kaikiš korktemb čokkoim om [[Fudzi]]-vulkan (3 776 m). Kaik om 108 aktivišt vulkanad valdkundas. Lujad [[manrehkaiduz|manrehkaidused]] oma paksud. Joged oma lühüdad, no tihedaks sijatud da täuz'vezižed. Kaikiš suremb reskveden järv om [[Biv (järv)|Biv-järv]] 670 nellikkilometrad pindanke.

Klimat om [[arktine vö|arktižes vöspäi]] mägiden pautkil [[subtropine vö|subtropižhe vöhösai]] suvisaril. Lähine tulleikaz valdmeri poleneb räkäd kaikil sijil. Meritorokad oleldas paksus kezan lopus.

Londuseližed varad oma [[vezi|reskvezi]], [[londuseline gaz]], [[kivihil']], [[rik]], [[jod]], [[kuld]]. [[Kivivoi]]n da metalloiden varad oma pened ([[raud|raudkivend]], [[marganc]], [[hahktin]], [[cink]], [[vas'k]], [[hrom]], [[hobed]]).

== Politine sistem ==
[[Fail:Diet of Japan Kokkai 2009.jpg|thumb|right|250px|Japonijan parlamentan pert' [[Tokio]]s.]]
Ohjandusen form om unitarine konstitucine parlamentine [[monarhii]]. Valdkundan pämez' da simvol om imperator, vspäi 1989 [[Akihito]], 125nz' lugul. Hänen ohjastusen aig nimitase ''[[Heisei|Heisei:kš]]''.

Parlament ({{lang-ja|国会}} ''kokkai'') om käskusenandajaks tobmudeks täuzin. Se om kaks'kodine, 722 ühtnijanke. Üläkodi om Nevonikoiden kodi ({{lang-ja|参議院}} ''sangi-in'') 242 nevonikanke, valitas heid kudeks vodeks, pol' udištase jogahižes koumes vodes. Alakodi om Ezitajiden kodi ({{lang-ja|衆議院}} ''šü:gi-in''), siš om 480 deputatad, valitas heid nelläks vodeks. Rahvahanikad oma valičemižoiktusenke 20-voččes igäspäi.

Imperator paneb päministrad (ministrišton ezimest) radsijale parlamentan taričendan mödhe sen ühtnijoišpäi. Ministrišton ezimez' om radonoigendajan tobmuden pämez', hän formiruib ohjastust. [[Sindzo Abe]] radab päministran vs 2012 tal'vkun 12. päiväspäi.

Käskuzkundaline sistem om nell'tazopindaline. Imperator paneb Ülembaižen Käskuzkundan päühtnijoid ohjastusen taričendan mödhe. Oiktuzline sistem (kuz' kodeksad) baziruiše kontinentaližel (germanižel) oiktusel. Konstitucijan mödhe, parlamentan joga käskuz otab väged vaiše imperatoran hüvästusen («promul'giruindan») jäl'ghe.

== Administrativine jagand ==
&nbsp;&nbsp;&nbsp;''Kacu kirjutuz: [[Japonijan administrativiž-territorialine jagand]].''

Kaik om 47 prefekturad Japonijas, om ičeze tobmusen aluzkundoid kaikuččes: gubernator, käskusenandmižsuim da administrativine bürokratii.

== Eläjad ==
[[Fail:Skyscrapers of Shinjuku 2009 January.jpg|thumb|right|250px|Üläkorktad sauvused Tokion [[Sindzüku]]-rajonas.]]
Japonijas elädas [[japonijalaižed]] (98%), pen' lugumär om korejalaižid da verazmalaižid.

Mail'man kaikiš suremb lidnaglomeracii sijadase Japonijas — enamba 30 mln ristituid elädas [[Tokio]]s da läz sidä.

Vl 2012 ristitišt oli 126 659 683 eläjad<ref>[http://japandailypress.com/japanese-population-decreases-for-third-year-in-a-row-098767 Japanese population decreases for third year in a row (Japonijan ristitišt poleneb koumanz' voz' jäl'geten). — ''Japandailypress.com''.] {{ref-en}}</ref>. Ühesa japonijalaižid kümnespäi elädas lidnoiš.

Toižed 11 lidnad-millionerad (vl 2010, surembaspäi penembha): [[Jokoham]], [[Osak]], [[Nagoi]], [[Sapporo]], [[Kobe (lidn)|Kobe]], [[Kioto]], [[Fukuok]], [[Kavasaki]], [[Saitam]], [[Hirošima]], [[Sendai]]. Vl 2010 786 lidnad oli valdkundas.

== Ižanduz ==
Bankad, sal'hen samine kapitalan vendal toižihe maihe i holitišiden sarakod oma ižandusen znamasižeks palaks. Tatanmaine tegimišt baziruiše importiruidud torhudel tobjimalaz, osttas energokandajid i kivendoid, no sadas sijaližid sauvomižmineraloid. Ümbriradai tegimišt om äitahkoine, sen päsarakod: avtosauvomine, laivansauvomine, elektrotehnine sarak i kompjuterpaloiden tehmine, tegimištrobotoiden pästand, himine i kivivoihimine sarakod, raudan metallurgii. Sauvond i maižanduz oma šingotadud, valdkund varatoitab ičtaze [[ris]]al täuzin.

Kaikiš järedad finansiž-tegimištoližed gruppad ({{lang-ja|系列}} ''keiretsu''):
* «[[Mitsubishi UFJ Financial Group]]» («[[Toyota|Toyota Group]]», «[[Mitsubishi|Mitsubishi Group]]» i enzne «[[Sanwa Group]]»);
* «[[Sumitomo Mitsui Financial Group]]» («[[Sumitomo|Sumitomo Group]]» i «[[Mitsui Group]]»);
* «[[Mizuho Financial Group]]» (ühtenzoittas enččiden «Fuyo Group», «Dai-Ichi Kangyo Group» i «Industrial Bank of Japan»-gruppiden korporacijoid).

Japonijan i AÜV:oiden avoinuded biržale korporacijad oma ripmas toine toižespäi, sätas ühtmut.

Pätorguindpartnörad: [[Kitai]], [[AÜV]], [[Korejan Tazovaldkund]], [[Avstralii]], nene nell' valdkundad andoiba vendan irdpolele i tondan südäimehe läz pol't vl 2015.

== Homaičendad ==
<references />

== Irdkosketused ==
* [http://www.kunaicho.go.jp/ Japonijan imperatoran kodiižandusen agentusen oficialine sait.] {{ref-ja}} {{ref-en}}
* [http://www.sangiin.go.jp/ Japonijan parlamentan üläkodin oficialine sait (''sangiin.go.jp'').] {{ref-ja}} {{ref-en}}
* [http://www.shugiin.go.jp/ Japonijan parlamentan alakodin oficialine sait (''shugiin.go.jp'').] {{ref-ja}} {{ref-en}}
* [http://www.cao.go.jp/ Japonijan ministrišton oficialine sait (''cao.go.jp'').] {{ref-ja}} {{ref-en}}
{{Commons|Japan}}

{{Azii}}

[[Kategorii:Japonii| ]]
