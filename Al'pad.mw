{{1000}}
[[Fail:Satellitenaufnahme der Alpen.jpg|thumb|right|300px|Al'piden fotokuva Man kaimdajaspäi]]
'''Al'pad''' ([[francijan kel'|fr.]] ''Alpes'', [[saksan kel'|saks.]] ''Alpen'', [[italijan kel'|it.]] ''Alpi'', [[slovenijan kel'|sloven.]] ''Alpe'') om [[Päivlaskmaine Evrop|Päivlaskmaižen Evropan]] kaikiš korktemb mägisel'giden sistem. Se levigandeb bemblenvuiččikš [[Ligurine meri|Ligurižes merespäi]] [[Dunainkeskeine tazangišt|Dunainkeskeižhe tazangištho]]. Al'pad oma 8 valdkundoiš: [[Francii]], [[Monako]], [[Italii]], [[Šveicarii]], [[Saksanma]], [[Avstrii]], [[Lihtenštein]], [[Slovenii]]. Al'piden bemblen irdröunan piduz om 1200 km, südäiröunan piduz — 750 km, niiden leveduz om penemba 260 km. Mägiden keskkorktuz om 2,5 km.

Al'piden kaikiš korktemb čokkoim om [[Monblan]]-mägi. Sen korktuz — 4810 metrad meren pindal päl<ref name="shoumatoff">Shoumatoff, Nicholas and Nina. The Alps: Europe's Mountain Heart. Ann Arbor, MI: University of Michigan Press, 2001. ISBN 978-0-472-11111-4.</ref>. Kaik om 12 mägenpäd korktusenke enamba 4000 metrad. Matk Päivnouzmpol'židen Al'piden sarakoiden da [[Karpatad|Karpatan mägiden]] sarakoiden keskes om vaiše 14 km<ref>[http://www.nazdar.ru/index.php?id=6&additional=6athainburg Hainburgan mäged. — Nazdar.ru.]</ref>.

Sikš ku Al'pad sijadase Päivlaskmaižen Evropan keskuses, ka evropižed tedomehed tedoižiba niid risthaze. Mail'man erazvuiččiden regioniden mägisistemad kävutadas äi tärtmusid Al'pidenke tüveks ([[al'pine vö|al'pine klimatine vö]], [[al'pižed nitud]], [[al'pinizm]]).

== Geografii da geologii ==
[[Fail:Alps with borders.jpg|thumb|right|300px|Al'piden fizine kart valdkundoiden röunoidenke]]
Mägiden ühthine pind om läz 190 000 km². Jäžomiden pind otab enamba 4000 km², om 1200 jäžomad kaiked, kaikiš järedambad niišpäi — Aleč da Gorner. Jäžomad da igähižed lumed aletas 2500 — 3000 metran znamoičendhasai. Äjiden Evropan järedoiden jogiden niškad sijadase Al'pil ([[Rein]]-, [[Ron (jogi)|Ron-]], [[Po (jogi)|Po-]] da [[Adidže]]-joged, [[Dunai]]n oiktad ližajoged). Täs-žo äiluguižed järved gläcialižen da tektonižgläcialižen sugun levigatas (järedad niišpäi: [[Bodenjärv|Boden-]], [[Ženevan järv|Ženevan]], [[Komo (järv)|Komo-]] da [[Lago Madžore]]-järved).

Al'piden kaikiš korktemb keskmäine zon saudud amuižiš kristalližiš ([[gneis]]ad, [[šoidkivi|loštakahad šoidkived]]) da metamorfižiš ([[šoidkivi|kvarcižfillitižed šoidkived]]) kivisuguišpäi. [[Mezozoi]]n [[mouckivi|mouckividen]] da [[dolomit]]oiden zonad, a mugažo [[Edelal'pad|Edelal'piden]] norembad [[fliš]]an da [[molass]]an formacijad, levigatas sišpäi pohjoižhe, päivlaskmha da suvehe. Sigä reljef om keskmägine da madalmägine.

=== Tarbhaižed kaivatused ===
Ristitud kaidas [[mineral]]oid Al'pišpäi severziden voz'tuhiden aigan. «Hallstatt»-kul'turan aigan (8.-6. voz'sadad EME) [[kel'talaižed|kel'tan heimod]] saiba [[vas'k]]en. Möhemba [[rimalaižed]] saiba [[kuld]]an [[Bad Gaištanan agj|Bad Gaištanan agjas]] monetoid tehmaha. Nügüd'aigan löudmižsija [[Štirii|Štirijas]] ([[Avstrii]]) om hüväladuližen [[raud|raudkivendon]] znamasine purde teraraudanvalamižtegimišton täht. Sen ližaks, [[Slovenii|Slovenijas]] om äi [[kinovar' (muju)|kinovarid]] pigmentoikš mujuid tehmaha<ref name="shoumatoff"/>. [[Ametist]] da [[kvarc]] puttas vastha Al'piden regioniden enambuses.

== Jäžomad ==
Kaikenaigaižen lumen röun venub pohjoižel pautkel 2,5 km korktusen znamoičendanke, a suvižel pautkel — 3 - 3,2 km. Al'piden nügüdläižen jädumižen ühthine pind om 4140 km². Kaikid jäžomid Al'pil om läz 1200, surembaine niišpäi om [[Bernan Al'pad|Bernan Al'piden]] Aleč-jäžom 169 km² pindanke. [[Ron]]- da [[Rein]]-joged lähttas al'pižiden jäžomišpäi.

== Eläjad ==
Vl. 2001 Al'piden ristitišton ühthine lugu oli 12,3 mln ristitud, heiden keskes oma [[francijalaižed]], [[saksalaižed]], [[italijalaižed]] da [[slovenijalaižed]] päazjas.

Al'piden kaikiš järedambad lidnad: [[Grenobl']] (''[[Francii]]''), [[Insbruk]] (''[[Avstrii]]''), [[Trento]] (''[[Italii]]'') da [[Bol'cano]] (''[[Italii]]'').

== Klimat ==
Al'pad oma Evropan znamasine klimatižiden agjoiden erigoitai pird. Venon klimatan mad levigatas pohjoiž- da päivlaskmpolihe Al'pišpäi, a [[Keskmeri|Keskmeren]] klimatan subtropikad — suvipolehe. Erazvuiččiden al'pižiden regioniden klimat rippub korktuses, sijaduses da tullein polespäi. Kezal räkän päiväd oleldas Al'pil, vilud ehtad tuldas niiden jäl'ghe. Mägihomendez om päivoikaz tobjimalaz, a pil'ved jokstas longin jäl'ghe. Tal'v tob paksuid lumikuroid da pit'kid vilun pordoid. Al'piden...

== Homaičendad ==
<references />

== Irdkosketused ==
* [[EÜ]]:n [http://www.alpine-space.eu «Alpine Space Programme»:n oficialine sait] {{ref-en}}
* [http://www.kombrig.net/actual.htm Tedonandmižkirj Al'piden turistoiden täht] {{ref-ru}}

[[Kategorii:Mägisel'gad]]
[[Kategorii:Francijan mägisel'gad]]
[[Kategorii:Italijan mägisel'gad]]
[[Kategorii:Šveicarijan mägisel'gad]]
[[Kategorii:Saksanman mägisel'gad]]
[[Kategorii:Avstrijan mägisel'gad]]
[[Kategorii:Slovenijan mägisel'gad]]
[[Kategorii:Monakon geografii]]
[[Kategorii:Lihtenšteinan geografii]]
