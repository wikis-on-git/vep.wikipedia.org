{{1000}}
{{Valdkund
| Nimi = Venälaine Federacii<br />Российская Федерация
| Valdkundznam = Coat of Arms of the Russian Federation.svg
| Flag = Flag of Russia.svg
| Valdkundznam text = Venäman valdkundznam
| Flag text = Venäman flag
| Pälidn = Moskv
| Eläjiden lugu = 142,122,776 (Krimata)<ref>[https://www.cia.gov/library/publications/the-world-factbook/geos/rs.html Venäman ristitišton lugun endustuz vn 2018 heinkus // Mail'man faktoiden kirj. — ''Cia.gov''.] {{ref-en}}</ref>,<br />144,473,177 (Krimanke)<ref>Ni üks' sur' valdkund ei tundištand Kriman sirdandad Venämha.</ref>
| Voz' = 2018
| Pind = 17,098,246 (Krimata),<br />17,125,191 (Krimanke)
| Kart = Russian Federation (orthographic projection) - Crimea disputed.svg
| Kel' = [[venäkel'|venän]]
| Valdkundan pämez' = [[Putin Vladimir|Vladimir Putin]]
| Päministr = [[Medvedev Dmitrii|Dmitrii Medvedev]]
| Religii = [[hristanuskond]], [[ateizm]], [[islam]], [[buddizm]], [[paganuz]]
| Valüt = [[venäman rubl']] (RUB) (₽)
| Internet-domen = [[.ru]], [[.рф]], [[.su]]
| Telefonkod = +7
| Aigvö = [[UTC]]+2..+12
}}
'''Venäma''' ([[venän kel'|venäkelel]]: ''Россия'') vai '''Venälaine Federacii''' (lühetud nimi: '''VF''', {{lang-ru|Российская Федерация}}), molembad nimitused oma oficialižed, om valdkund [[Evrop|Päivnouzmaižes Evropas]] da [[Azii|Pohjoižes Azijas]].

Venäman pälidn da kaikiš suremb lidn om [[Moskv]]. Vl 2017 kaik oli 15 lidnad Venälaižes Federacijas, kudambiden eläjiden lugu oli enamb 1 mln eläjid: [[Moskv]], [[Piter]], [[Novosibirsk]], [[Jekaterinburg]], [[Alauz'lidn|Alanovgorod (Alauz'lidn)]], [[Kazan']], [[Čeläbinsk]], [[Samar]], [[Omsk]], [[Rostov Donal]], [[Uf]], [[Krasnojarsk]], [[Perm']], [[Voronež]], [[Volgograd]].

Venäma om [[Ma]]n kaikiš suremb valdkund pindan mödhe — 17 098 246 km². Vl [[2010. voz'|2010]] Venälaižen Federacijan eläjiden lugu oli 141 927 297 eläjad (9-nz' sija [[Ma]]s). Valdkundaline kel' om [[venäkel']], dai mugažo ičeze valdkundaližed keled oma 23 federacijan subjektoiš.

Venäma om [[Ühtenzoittud Rahvahiden Organizacii|Ühtenzoittud Rahvahiden Organizacijan]], [[Ripmatomiden Valdkundoiden Ühtnend]]an, [[Evrazijan Ekonomižen Ühtištuz|Evrazijan Ekonomižen Ühtištusen]] da toižiden organizacijoiden ühtnii.

== Istorii ==
Vl [[862. voz'|862]] päivnouzmslavine (Amuižvenälaine) valdkund sündui. Äjad päivnouzmslavižed heimod ühtetas sihe. Möhemba, feodaližen rouhusen tagut, se jagase paloihe — ičenaižihe ruhtinazkundoihe. 13. voz'sadal venälaižed ruhtinazkundad puttas [[Mongolijan imperii|mongoližiden hanoiden]] tobmuden alle. Vl [[1380. voz'|1380]] venälaine [[Dmitrii Donalaine]]-ruhtinaz vägestab Mamai-hanan sodavägid [[Kulikovon tora|toras Kulikovon pöudol]].

16. voz'sadal Moskvan ruhtinazkund (möhemba — valdkund) zavodib lujetas, susedruhtinazkundad ühtetas sihe. Muga ühthine keskustoittud valdkund om sündnu. [[Ivan IV|Ivan IV (Grazii)]]-carin aigan Venälaine valdkund levitab jalos ičeze röunad. Se anastab Kazanin da Astrahanin hankundoid. 17. voz'sadal, jäl'ges Ivanan IV surmad, Torokaig zavodiše. [[Pol'šanma|Pol'šanmaižed]] sodaväged tuldas Venämha. Vl [[1612. voz'|1612]] venälaine ratnikišt, kudamban ezinenas [[Minin Kuz'ma|Minin]] da [[Požarskii Dmitrii|Požarskii]] oliba, vägesti pol'šanmalaižid. Vl [[1613. voz'|1613]] [[Romanov Mihail|Mihail Romanov]] valičese da kändase uden carin, [[Romanoviden dinastii]] ohjastab Venämad vodelesai [[1917. voz'|1917]].

18. voz'sadan augotišes [[Sur' Petr|Petr I-car']] zavodib ičeze masštabižed reformad valdkundas da kändab sidä [[Venäman imperii|Venäman imperijaks]]. [[Pohjoižsoda]]n (1700−1721) jäl'ghe Venälaine imperii sab maid [[Baltijanmeren rand]]oil. Vl [[1812. voz'|1812]] soda («Tatanmaine voin») zavodiše [[Napoleon I|Napoleonan]] [[Francii|Francijanke]]. Venälaižed sodaväged ottihe vägestust neciš voinas evropalaižiden ühtnenuziden valdkundoiden abunke. Vl [[1861. voz'|1861]] maorjanoiktuz om tühjitadud. 19. voz'sadan lop harakterizuiše tegimišton da radajiden lugun kazvol.

Vozil 1905−1907 [[ezmäine venälaine revolücii]] tegihe. Vl [[1914. voz'|1914]] Venälaine imperii, Antantan ühtnijan oldes, tuleb [[Ezmäine mail'man voin|Ezmäižhe mail'manvoinha]]. Vn 1917 uhokul revolücii zavodiše («Uhokun revolücii»), kudamb tühjitab monarhijad i tegeb Venäman tazovaldkundaks. Pordaigaine ohjastuz tedotab voinan jätkmižes, no sügüzel bol'ševikad anastadas tobmut [[Lenin Vladimir|Lenin]] ezinenas. Vozil 1918−1922 [[Rahvahanikoiden soda]] levini, i bol'ševikad otiba vägestust siš. Vl 1922 tedotadas [[Nevondkundaline Ühtištuz|NSTÜ:n]] sädandas.

Vozil 1941−1945 — Venäman ühtnemine [[Toine mail'man soda|Toižhe mail'mansodha]] («Surhe Tatanman voinha») [[Saksanma]]d vaste.

Vl 1991 [[Nevondkundaline Ühtištuz|Nevondkundaližen Ühtnendan]] (NSTÜ:n) jagund tegihe, Venäma läksi sišpäi, no jäi nevondkundaližiden kožundkirjutesiden jäl'ghetulijaks.

== Geografižed andmused ==
[[Fail:Vasyugan.jpg|thumb|right|250px|Vasügan-jogi]] 
Venäma sijadase [[Pohjoine šurupolišk|Pohjoižes mapoliškos]], [[Evrazii]]-kontinentan pohjoižel. Ümbri 14 procentas Venäman territorijad sijadase [[Pohjoine nabapird|Pohjoižen polärižen pirdan]] taga, igähižen rougun zonas.

Venälaine Federacii om [[Tün' valdmeri|Tünen]], [[Atlantine valdmeri|Antlantižen]] ([[Baltijan meri]], [[Mustmeri]] i [[Azovmeri]]), [[Jävaldmeri]]n da [[Kaspijan meri|Kaspijan meren]] randoil, sen mererandad oma kaikiš pidembad (37,653 km) Man toižihe valdkundoihe rindataden.

Venämal om maröunoid nenidenke valdkundoidenke (častomarašt vaste): [[Norvegii]], [[Suomenma]], [[Estinma]], [[Latvii]], [[Litvanma]], [[Pol'šanma]], [[Vaugedvenäma]], [[Ukrain]], [[Gruzii]] (sidä kesken [[Abhazii|Abhazijanke]] i [[Suviosetii|Suviosetijanke]]), [[Azerbaidžan]], [[Kazahstan]], [[Mongolii]], [[Kitai]], [[Korejan Rahvahaline Demokratine Tazovaldkund|Pohjoižkorei]]; vezivaldkundröunoid [[AÜV|Amerikan Ühtenzoittud Valdkundoidenke (Štatoidenke)]] da [[Japonii|Japonijanke]].

Venäman agjahižed čokkoimed kontinental: agjahine pohjoine punkt — [[Čelüskinan nem']] [[Krasnojarskan rand]]as; agjahine suvipunkt — [[Bazardüzünmägi]] [[Dagestanan Tazovaldkund]]as; agjahine päivlaskmpol'ne punkt — [[Dežnövan nem']] [[Čukotkan avtonomine ümbrik|Čukotkan avtonomižes ümbrikos]]; agjahine päivnouzmpol'ne punkt — [[Baltijan letejono]] [[Kaliningradan agj]]as. Keskuzpunkt — [[Vivijärv]] [[Krasnojarskan rand]]as.

Kaik om enamba 120 tuhad jogid da ümbri 2 mln järvid Venämas. Saum vezid — 4,22%. Kaikiš pidembad joged oma (kirjamišton mödhe) [[Amur]], [[Lenanjogi]], [[Kamanjogi]], [[Jenisei]], [[Irtiš]], [[Ob']], [[Volg]]; kaikiš surembad järved (suruden mödhe) — [[Kaspijan meri]], [[Baikal]], [[Ladogjärv]], [[Änine]].

== Politine sistem ==
1993. voden [[Venälaižen Federacijan konstitucii|konstitucijan]] mödhe ({{lang-ru|Конституция}}) Venälaine Federacii om demokratine federativine valdkund [[segoitadud tazovaldkund|prezidentiž-parlamentiženke tazovaldkundaliženke]] ohjanduzmahtusenke.

=== Valdkundan pämez' ===
Venäman pämez' om [[Venälaižen Federacijan prezident|prezident]] ({{lang-ru|Президент}}), eläjad valitas händast kudeks vodeks. Kahtenden strokun voimuz om olmas. 

Venäman Prezidentiden nimikirjutez:
* [[Jel'cin Boris|Boris Nikolajevič Jel'cin]] (1991−1999)
* [[Putin Vladimir|Vladimir Vladimirovič Putin]] (2000−2008) 
* [[Medvedev Dmitrii|Dmitrii Anatol'jevič Medvedev]] (2008−2012)
* [[Putin Vladimir|Vladimir Vladimirovič Putin]] (2012— tähäsai)

=== Käskusenandai tobmuz ===
Käskusenandajan tobmuden ülembaine aluzkund om kaks'kodine parlament ([[Venälaižen Federacijan Federaline suim|Federaline Suim]], {{lang-ru|Федеральное Собрание}}): ülähäine kodi (palat) — [[Federacijan Nevondkund]] (ven. ''Совет Федерации''), alahaine kodi (palat) nimitase [[Valdkundaline Dum|Valdkundaližeks Dumaks]] (ven. ''Государственная Дума'').

=== Radonoigendai tobmuz ===
Radonoigendajan (Elohopanijan) tobmuden ülembaine aluzkund om Venälaižen Federacijan ohjastuz ({{lang-ru|Правительство Российской Федерации}}), prezident paneb radnikusele sen ezimest — päministrad ({{lang-ru|премьер-министр}}). Valdkundaline Dum vahvištoitab päministran kandidaturad.

[[Medvedev Dmitrii|Dmitrii Medvedev]] om päministraks vspäi 2012.

Vspäi 2004 [[Lavrov Sergei|Sergei Lavrov]] radab röunantagaižiden azjoiden ministran.

Nügüdläine [[Venäman kaičendministruz|kaičendministr]] om [[Šoigu Sergei|Sergei Šoigu]] (vspäi 2012).

=== Käskuzkundaline tobmuz ===
Käskuzkundaližen tobmuden pä om Venälaižen Federacijan Ülembaine käskuzkund ({{lang-ru|Верховный суд}}), sen pertišt sijadase Moskvan keskuzpalas.

== Administrativiž-territorialine jagand ==
&nbsp;&nbsp;&nbsp;''Kacu kirjutuz: [[Venäman administrativiž-territorialine jagand]].''

83 regionad mülüdas Venälaižhe Federacijha ([[Krim (Venäman region)|Krimad]] lugemata):
* 21 tazovaldkundad
* 46 agjad
* 9 randad
* 4 ümbrikod
* 2 federativižen alištusen lidnad
* 1 avtonomine agj

Kaik om [[Venäman federaližiden ümbrikoiden nimikirjutez|kahesa federališt ümbrikod]] Venämas vspäi 2016.

== Eläjad ==
[[RosStat|RosStat:an]] andmusiden mödhe, vl 2010 Venälaižen Federacijan eläjiden lugu oli 141 927 297 eläjad. Venäma om ühesandel sijal ristituiden lugun mödhe toižihe valdkundoihe rindataden.

Venäman eläjiden enambuz (kaks' koumandest) eläb valdkundan [[Evrop|evropižes]] palas, toine koumandez — [[Ural]]an taga.

Vn 2010 rahvahanlugemižen mödhe, 77,7% Venäman eläjid oma [[venälaižed]] (sidä kesken [[kozakad]] i [[pomorad]]), 3,7% — [[kazanin totarlaižed]], 1,4% — [[ukrainalaižed]], 1,1% — [[baškiralaižed]], 1,0% — [[čuvašalaižed]], 1,0% — [[čečenalaižed]], toižed rahvahad — 10,2%, rahvahuden ozutandata — 3,9%. Venäma om äirahvahaline valdkund, i äjad rahvahad oma igähižed.

== Rahvahanižanduz ==
Vl 2012 Venäman päeksport oli [[kivivoi]] da [[londuseline gaz]] (45%), [[kivivoiproduktad]] (25%), [[metall]]ad da metalližed tegesed (8%), himižen tegimišton produkcii (6%), mašiništonsauvomižen sarakon produkcii (5%); toine eksport — [[söndtavarad]] (3%), [[pu (material)|pumaterialad]] (2%).

== Homaičendad ==
<references />

== Irdkosketused ==
* [http://www.gov.ru/ Venäman federaližiden valdkundaližiden aluzkundoiden server (''gov.ru'').] {{ref-ru}}
* [http://www.kremlin.ru/ Venälaižen Federacijan prezidentan sait (''kremlin.ru'').] {{ref-ru}}
* [http://www.duma.gov.ru/ Valdkundaližen Duman sait (''duma.gov.ru'').] {{ref-ru}}
* [http://www.vsrf.ru/ Ülembaižen käskuzkundan sait (''vsrf.ru'').] {{ref-ru}} {{ref-en}} {{ref-fr}}
{{Commons|Russia}}

{{Evrop}}
{{Azii}}
{{Venälaižen Federacijan subjektad}}
{{Nece kirjutuz Vepsän Vikijas|[http://veps-kir.wikia.com/wiki/Веняма Веняма]}}

[[Kategorii:Venäma| ]]
