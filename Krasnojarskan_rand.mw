{{Venälaižen Federacijan subjekt
|Nimi           = Krasnojarskan rand
|Venälaine nimi = Красноярский край
|Flag           = [[Fail:KrasnoyarskKray-Flag.svg|150px|Krasnojarskan randan flag]]
|FSCoA          = [[Fail:Coat of arms of Krasnoyarsk Krai.svg|100px|Krasnojarskan randan znam]]
|FlagLnk        = Krasnojarskan randan flag
|CoALnk         = Krasnojarskan randan znam
|FSMap          = [[Fail:Map of Russia - Krasnoyarsk Krai.svg|300px]]
|FSCtrWhat      = Pälidn
|FSCtrNm        = [[Krasnojarsk]]
|AreaRnk        = 2
|TotArea        = 2366797
|WaterPrcnt     = 0.8
|PopRnk         = 14
|Eläjiden lugu  = 2,858,773
|PopCtDate      = 2015
|PopDens        = 1.21
|GDP            = 
|GDPCtDate      =
|GDP(PPP)       = 
|FedDistrNm     = Sibirin
|EcRegNm        = Päivnouzmaižen Sibirin
|CadNo          = 24, 84, 88, 124
|OfLangs        = [[venäkel']]
|HeadTtl        = Gubernator
|HeadNm         = [[Tolokonskii Viktor|Viktor Tolokonskii]]
|ViceTtl        = Ohjastusen ezimez'
|ViceNm         = [[Tomenko Viktor|Viktor Tomenko]]
|LegislTtl      = Käskusenandajan Suiman ezimez'
|LegislNm       = [[Uss Aleksandr|Aleksandr Uss]]
|FSAnthem       = 
|Domain         = 
|MSK            = [[UTC]]+7 ([[MSK]]+4)
}}
'''Krasnojarskan rand''' ([[venäkel'|ven.]]: ''Красноярский край'') om üks' [[Venäma|Venälaižen Federacijan]] [[Venälaižen Federacijan subjektad|subjektoišpäi]].

Se mülüb [[Sibirin federaline ümbrik|Sibirin federaližhe ümbrikho]].

Randan administrativine keskuz da surembaine lidn om [[Krasnojarsk]].

== Keled ==
Valdkundkel' om üks'jäine — [[venäkel']]. Toižil kelil ei ole nimittušt oficiališt statusad randan territorijal sen Päkäskusen mödhe (kirjutused 12 da 27). Pid'oiteldas [[Pohjoižman igähižed rahvahad|Pohjoižman igähižid rahvahid]] da niiden kelid federaližil metprogramil.

== Istorii ==
Krasnojarskan rand om olmas vl 1934 tal'vkun 7. päivälpäi. Edesižes administrativiž-territorialižed vajehtused oliba läz kaikuččel vodel randan heredan tegimišton šingotesen tagut. Vspäi 1991 [[Hakasii]] om olmas erižeks subjektaks. Vl 2007 vilukun 1. päiväl Krasnojarskan rand, [[Taimiran (Dolganan Nenciden) avtonomine ümbrik]] da [[Evenkijan avtonomine ümbrik]] tegihe ühteks federacijan subjektaks.

Krasnojarskan randan Päkäskuz<ref>[http://www.zakon.krskstate.ru/0/doc/483 Krasnojarskan randan Päkäskusen tekst (zakon.krskstate.ru).] {{ref-ru}}</ref> om vahvištadud vl 2008 kezakun 5. päiväl Käskusenandajan Suiman ezitajil, allekirjutadud gubernatoral. Se tuli väghe kaikil paloil vspäi 2009 da om väges nügüd' erasiden vajehtusidenke.

== Geografijan andmused ==
[[Fail:Relief Map of Krasnoyarsk Krai.jpg|thumb|left|250px|Krasnojarskan randan reljefan kart.]]
Krasnojarskan rand sijadase [[Azii|Azijas]], sen Keskmäižes da Päivnouzmaižes [[Sibir'|Sibiriš]]. Otab 13,86% Venäman territorijad.

Randal oma röunad [[Saha (Jakutijan) Tazovaldkund]]anke da [[Irkutskan agj]]anke päivnouzmas, [[Tuvan Tazovaldkund]]anke suves, [[Hakasijan Tazovaldkund]]anke da [[Kemerovon agj]]anke suvipäivlaskmas, [[Tomskan agj]]anke da Tümenin agjan [[Hantin da Mansin avtonomine ümbrik|Hantin da Mansin avtonomižen ümbrikonke]] päivlaskmas, Tümenin agjan [[Jamalan Nenciden avtonomine ümbrik|Jamalan Nenciden avtonomižen ümbrikonke]] lodehes. Mugažo om meriröunoid [[Arhangel'skan agj]]anke lodehes. [[Jävaldmeri|Jävaldmeren]] [[Karan meri|Karan]] da [[Laptevoiden meri|Laptevoiden]] mered lainištadas Krasnojarskan randan pohjošt randištod.

Pind om 2 366 797 km². [[Mec]]ad ottas territorijan seičeme kümnendest, 88% niišpäi oma kavag'mecad ([[lehtkuz']], [[kuz']], [[piht]], järgeline [[pedai]], [[sibirine kedr]]). Surembaižed joged oma [[Jenisei]] sen [[Angar (jogi)|Angar]]-, [[Kivenalaine Tungusk]] ([[Keskmäine Tungusk]]) da [[Alatungusk]]-ližajogidenke. Jogiden enambuz mülüb Jenisein basseinha. Mugažo sured [[Hatang (jogi)|Hatang]]- da [[Päsin (jogi)|Päsin]]-joged lanktas Jävaldmerhe. Surembaine järv om [[Taimir (järv)|Taimir]], sen pind om 4560 km².

[[Kesksibirin mägitazangišt]] otab randan territorijan päivlaskmpol't da keskust. Korktembaine čokkoim om [[Päivnouzmaine Sajan]]-mägisisteman Križin-mägisel'gan [[Grandiozine (mägenpä)|Grandiozine]]-mägenpä (2891 m vai 2922 m)<ref>[http://my.krskstate.ru/docs/relief/pik-grandioznyy/ Grandiozine-mägenpä. — Krasnojarskan randan internet-enciklopedii (my.krskstate.ru).] {{ref-ru}}</ref> randan suvipäivnouzmas.

Klimat om terav kontinentaline. Om koume klimatvöd pohjoižespäi suvhe: [[arktine vö|arktine]], [[subarktine vö|subarktine]] da [[ven vö|ven]]. Heinkun keskmäine lämuz om +10°C pohjoižes da +20°C suves, vilukun — -36°C da -18°C. Paneb sadegid 316 mm vodes, tobj pala paneb kezal, [[Sajanad|Sajanan]] ezimägištol — 600-1000 mm.

Londuseližed varad oma [[kivivoi]], [[londuseline gaz]], [[kivihil']], [[metall]]ad (63 elementad, sidä kesken [[nikel']], [[platin]], [[kuld]], [[raud|raudkivend]], [[hahktin]], [[alüminii|boksitad]], [[marganc]], [[uran (himine element)|uran]] da [[kobal't (himine element)|kobal't]]), [[fosfor|apatitad]], [[grafit]], [[islandine špat]], sauvondmaterialad ([[lete]], [[savi]]), [[mec]], [[reskvezi]], [[gidroenergii]].

== Tobmuz ==
[[Fail:Krasnoyarsk Mira 110 krai admin.jpg|thumb|right|250px|Krasnojarskan randan Käskusenandajan Suiman da Ohjastusen ištundsija [[Krasnojarsk]]as.]]
Randan pämez' nimitase gubernatoraks. [[Tolokonskii Viktor|Viktor Tolokonskii]] radab gubernatoran vs 2014 semendkun 12. päiväspäi. Kaik rahvaz änestab händast videks vodeks, enamba kaht strokud ei sa. Rahvahale sab kucta gubernatorad poiš radnikusespäi. Gubernator om randan Ohjastusen pämez' mugažo, märičeb sen strukturad, paneb Ohjastusen ezimehen radnikusele. Gubernatoran administracii om hänele abhu.

Krasnojarskan randan parlament om Käskusenandai Suim. Kaik rahvaz valičeb sen 52 ezitajad videks vodeks. [[Uss Aleksandr|Aleksandr Uss]] radab Suiman ezimeheks vs 1998 vilukun 9. päiväspäi.

Radonoigendai tobmuz om Krasnojarskan randan Ohjastuz. [[Tomenko Viktor|Viktor Tomenko]] radab ohjastusen ezimeheks vspäi 2012 tal'vkun 14. päiväspäi. Randan ministrused, radnikoičendad da agentused alištudas Ohjastusele.

Vl 2014 sügüz'kun 14. päiväl [[Tolokonskii Viktor|nügüdläine gubernator]] sai vägestust valičendoil (63,28%). Järgvaličendad Käskusenandajha Suimha oliba vl 2011 tal'vkun 4. päiväl.

== Eläjad ==
Vl 2010 eläjiden lugu om 2 828 187 ristitud<ref>[http://www.gks.ru/free_doc/new_site/population/demo/perepis2010/svod.xls Venäman kaikenaigaine ristitišt vl 2010. — Rosstat (gks.ru).] {{ref-ru}}</ref>. Vl 2015 kaikutte koumanz' ristit nelläspäi om lidnalaine.

Kaikes randas om [[Krasnojarskan randan lidnad|kaks'kümne koume lidnad]]. Toižed sured lidnad (enamba 80 tuh. eläjid vl 2015, surembaspäi penembha) oma [[Noril'sk]], [[Ačinsk]], [[Kansk]] da [[Železnogorsk (Krasnojarskan rand)|Železnogorsk]].

Rahvahad (enamba 0,5% vl 2010): [[venälaižed]] (88,1%), [[ukrainalaižed]] (1,3%), [[totarlaižed]] (1,2%), [[saksalaižed]] (0,8%), [[azerbaidžanlaižed]] (0,6%), [[čuvašalaižed]] (0,4%), [[armenijalaižed]] (0,4%); toižed — 3,6%, rahvahuden ozutandata — 3,6%.

Igähižed rahvahad (vl 2010): [[dolganalaižed]] (0,21%, 5810 rist.), [[evenkalaižed]] (0,15%, 4382 rist.), [[hakaslaižed]] (0,15%, 4102 rist.), [[nencalaižed]] (0,13%, 3633 rist.), [[tuvalaižed]] (0,10%, 2939 rist.), [[jakutalaižed]] (0,05%, 1468 rist.), [[ketalaižed]] (0,03%, 957 rist.), [[nganasanalaižed]] (0,03%, 807 rist.), [[sel'kupalaižed]] (0,01%, 281 rist.), [[encalaižed]] (0,01%, 221 rist.), [[šoralaižed]] (0,01%, 161 rist.), [[čulimalaižed]] (0,01%, 147 rist.).

== Homaičendad ==
<references />

== Irdkosketused ==
* [http://www.krskstate.ru/ Krasnojarskan randan radonoigendajan tobmuden oficialine portal.] {{ref-ru}}
* [http://www.sobranie.info/ Krasnojarskan randan Käskusenandajan Suiman oficialine sait.] {{ref-ru}}

{{Krasnojarskan randan lidnad}}
{{Venälaižen Federacijan subjektad}}

[[Kategorii:Krasnojarskan rand| ]]
