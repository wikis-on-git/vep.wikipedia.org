{{Venälaižen Federacijan subjekt
|Nimi           = Krasnojarskan rand
|Venälaine nimi = Красноярский край
|Flag           = [[Fail:Flag of Krasnoyarsk Krai.svg|150px|Krasnojarskan randan flag]]
|FSCoA          = [[Fail:Coat of arms of Krasnoyarsk Krai.svg|100px|Krasnojarskan randan znam]]
|FlagLnk        = Krasnojarskan randan flag
|CoALnk         = Krasnojarskan randan znam
|FSMap          = [[Fail:Map of Russia - Krasnoyarsk Krai.svg|300px]]
|FSCtrWhat      = Pälidn
|FSCtrNm        = [[Krasnojarsk]]
|AreaRnk        = 2
|TotArea        = 2366797
|WaterPrcnt     = 3.9
|PopRnk         = 14
|Eläjiden lugu  = 2,876,497
|PopCtDate      = 2018
|PopDens        = 1.22
|GDPRnk         = 9
|GDP            = 1767,9
|GDPCtDate      = 2016
|GDP(PPP)       = 615,8
|FedDistrNm     = Sibirin
|EcRegNm        = Päivnouzmaižen Sibirin
|CadNo          = 24, 84, 88, 124
|OfLangs        = [[venäkel']]
|HeadTtl        = Gubernator
|HeadNm         = [[Uss Aleksandr|Aleksandr Uss]]<br />''(velgusentäutai)''
|ViceTtl        = Ohjastusen ezimez'
|ViceNm         = [[Tomenko Viktor|Viktor Tomenko]]
|LegislTtl      = Käskusenandajan Suiman ezimez'
|LegislNm       = [[Sviridov Dmitrii|Dmitrii Sviridov]]
|FSAnthem       = 
|Domain         = 
|MSK            = [[UTC]]+7 ([[MSK]]+4)
}}
'''Krasnojarskan rand''' ({{lang-ru|Красноярский край}}) om üks' [[Venäma|Venälaižen Federacijan]] [[Venälaižen Federacijan subjektad|subjektoišpäi]].

Se mülüb [[Sibirin federaline ümbrik|Sibirin federaližhe ümbrikho]].

Randan administrativine keskuz da kaikiš suremb lidn om [[Krasnojarsk]].

== Keled ==
Valdkundkel' om üks'jäine — [[venäkel']]. Toižil kelil ei ole nimittušt oficiališt statusad randan territorijal sen Päkäskusen mödhe (kirjutused 12 da 27). Pid'oiteldas [[Pohjoižman igähižed rahvahad|Pohjoižman igähižid rahvahid]] da niiden kelid federaližil metprogramil.

== Istorii ==
Krasnojarskan rand om olmas vs 1934 tal'vkun 7. päiväspäi. Edesižes administrativiž-territorialižed vajehtused oliba läz kaikuččel vodel randan tegimišton heredan šingotesen tagut. Vspäi 1991 [[Hakasii]] om olmas erižeks subjektaks. Vn 2007 1. päiväl vilukud Krasnojarskan rand, [[Taimiran (Dolganan Nenciden) avtonomine ümbrik]] i [[Evenkijan avtonomine ümbrik]] kätisoiš ühteks federacijan subjektaks.

Krasnojarskan randan Päkäskuz<ref>[http://www.zakon.krskstate.ru/0/doc/483 Krasnojarskan randan Päkäskusen tekst. — ''Zakon.krskstate.ru''.] {{ref-ru}}</ref> om vahvištadud vn 2008 5. päiväl kezakud Käskusenandajan Suiman ezitajil, allekirjutadud gubernatoral. Se tuli väghe kaikil paloil vspäi 2009 da om väges nügüd' erasidenke vajehtusidenke.

== Geografijan andmused ==
[[Fail:Relief Map of Krasnoyarsk Krai.jpg|thumb|left|250px|Krasnojarskan randan reljefan kart.]]
Krasnojarskan rand sijadase [[Azii|Azijas]], sen Keskmäižes da Päivnouzmaižes [[Sibir'|Sibiriš]]. Otab 13,86% Venäman territorijad.

Randal oma röunoid [[Saha (Jakutijan) Tazovaldkund]]anke da [[Irkutskan agj]]anke päivnouzmas, [[Tuvan Tazovaldkund]]anke suves, [[Hakasijan Tazovaldkund]]anke da [[Kemerovon agj]]anke suvipäivlaskmas, [[Tomskan agj]]anke da Tümenin agjan [[Hantin da Mansin avtonomine ümbrik|Hantin da Mansin avtonomiženke ümbrikonke]] päivlaskmas, Tümenin agjan [[Jamalan Nenciden avtonomine ümbrik|Jamalan Nenciden avtonomiženke ümbrikonke]] lodehes. Mugažo om meriröunoid [[Arhangel'skan agj]]anke lodehes. [[Jävaldmeri|Jävaldmeren]] [[Karan meri|Karan]] da [[Laptevoiden meri|Laptevoiden]] mered lainištadas Krasnojarskan randan pohjošt randištod.

Pind om 2 366 797 km². [[Mec]]ad ottas territorijan seičeme kümnendest, 88% niišpäi oma kavag'mecad ([[lehtkuz']], [[kuz']], [[piht]], järgeline [[pedai]], [[sibirine kedr]]). Znamasižed joged oma [[Jenisei]] sen [[Angar (jogi)|Angar]]-, [[Kivenalaine Tungusk]]- ([[Keskmäine Tungusk]]) da [[Alatungusk]]-ližajogidenke. Jogiden enambuz mülüb Jenisein basseinha. Mugažo järedad [[Hatang (jogi)|Hatang]]- da [[Päsin (jogi)|Päsin]]-joged lanktas Jävaldmerhe. Kaikiš suremb järv om [[Taimir (järv)|Taimir]], sen pind om 4560 km².

[[Kesksibirin mägitazangišt]] otab randan territorijan päivlaskmpol't da keskust. Kaikiš korktemb čokkoim om [[Päivnouzmaine Sajan]]-mägisisteman Križin-mägisel'gan [[Grandiozine (mägenpä)|Grandiozine-mägenpä]] (2891 m vai 2922 m)<ref>[http://my.krskstate.ru/docs/relief/pik-grandioznyy/ Grandiozine-mägenpä. — Krasnojarskan randan internet-enciklopedii (''my.krskstate.ru'').] {{ref-ru}}</ref> randan suvipäivnouzmas.

Klimat om terav kontinentaline. Om koume klimatvöd pohjoižespäi suvhe: [[arktine vö|arktine]], [[subarktine vö|subarktine]] da [[ven vö|ven]]. Heinkun keskmäine lämuz om +10 C° pohjoižes da +20 C° suves, vilukun — −36 C° i −18 C°. Paneb sadegid 316 mm vodes, tobj pala paneb kezal, [[Sajanad|Sajanan]] ezimägištol — 600..1000 mm.

Londuseližed varad oma [[kivivoi]], [[londuseline gaz]], [[kivihil']], [[metall]]ad (63 elementad, sidä kesken [[nikel']], [[platin]], [[kuld]], [[raud|raudkivend]], [[hahktin]], [[alüminii|boksitad]], [[marganc]], [[uran (himine element)|uran]] da [[kobal't (himine element)|kobal't]]), [[fosfor|apatitad]], [[grafit]], [[islandine špat]], sauvondmaterialad ([[lete|letked]], [[savi|saved]]), [[mec]], [[vezi|reskvezi]], [[gidroenergii]].

== Tobmuz ==
[[Fail:Krasnoyarsk Mira 110 krai admin.jpg|thumb|right|250px|Krasnojarskan randan Käskusenandajan Suiman da Ohjastusen ištundsija [[Krasnojarsk]]as.]]
Randan pämez' nimitase gubernatoraks. [[Uss Aleksandr|Aleksandr Uss]] tegeb gubernatoran velgusidme vs 2017 sügüz'kun 29. päiväspäi, enzne randan parlamentan ezimez' (1998−2017), [[Putin Vladimir|Venäman prezident]] pani händast radsijha ičeze käsköl. Kaik rahvaz änestab gubernatorad videks vodeks, enamba kaht strokud ei sa. Rahvahale sab kucta händast poiš radnikusespäi. Gubernator om randan Ohjastusen pämez' mugažo, märičeb sen strukturad, paneb Ohjastusen ezimest radnikusele. Gubernatoran administracii om hänele abhu.

Krasnojarskan randan parlament om Käskusenandai Suim. Kaik rahvaz valičeb sen 52 ezitajad videks vodeks. [[Sviridov Dmitrii|Dmitrii Sviridov]] radab Suiman ezimeheks vs 2017 redukun 19. päiväspäi.

Radonoigendai tobmuz om Krasnojarskan randan Ohjastuz. [[Tomenko Viktor|Viktor Tomenko]] radab ohjastusen ezimeheks vs 2011 tal'vkun 14. päiväspäi. Randan ministrused, radnikoičendad da agentused alištudas Ohjastusele.

Vn 2014 14. päiväl sügüz'kud [[Tolokonskii Viktor|edeline gubernator]] sai vägestust valičendoil ezmäižes turas (63,28%). Käskusenandajan Suiman ühtnijoiden järgenduseližed valičendad oliba vn 2016 16. päiväl sügüz'kud (3. kucund).

== Eläjad ==
Vn 2010 Venäman rahvahanlugemižen mödhe eläjiden lugu oli 2 828 187 ristitud<ref>[http://www.gks.ru/free_doc/new_site/population/demo/perepis2010/svod.xls Venäman kaikenaigaine ristitišt vl 2010. — Rosstat (''gks.ru'').] {{ref-ru}}</ref>. Kaikiš suremb ristitišt oli 3 164 219 eläjad vl 1992. Vl 2018 kaikutte seičemenz' ristit ühesaspäi om lidnalaine.

Kaik om [[Krasnojarskan randan lidnad|kaks'kümne koume lidnad]] randas. Toižed järedad lidnad (enamba 80 tuh. eläjid vl 2017, surembaspäi penembha) oma [[Noril'sk]], [[Ačinsk]], [[Kansk]], [[Železnogorsk (Krasnojarskan rand)|Železnogorsk]]. Vl 2017 kaik oli 15 eländpunktad enamba mi 15 tuh. eläjidenke.

Rahvahad (enamba 0,5% vl 2010): [[venälaižed]] — 88,1%, [[ukrainalaižed]] — 1,3%, [[totarlaižed]] — 1,2%, [[saksalaižed]] — 0,8%, [[azerbaidžanlaižed]] — 0,6%, [[čuvašalaižed]] — 0,4%, [[armenijalaižed]] — 0,4%, toižed rahvahad — 3,6%, rahvahuden ozutandata — 3,6%.

Igähižed rahvahad (vl 2010): [[dolganalaižed]] — 0,21% (5810 rist.), [[evenkalaižed]] — 0,15% (4382 rist.), [[hakaslaižed]] — 0,15% (4102 rist.), [[nencalaižed]] — 0,13% (3633 rist.), [[tuvalaižed]] — 0,10% (2939 rist.), [[jakutalaižed]] — 0,05% (1468 rist.), [[ketalaižed]] — 0,03% (957 rist.), [[nganasanalaižed]] — 0,03% (807 rist.), [[sel'kupalaižed]] — 0,01% (281 rist.), [[encalaižed]] — 0,01% (221 rist.), [[šoralaižed]] — 0,01% (161 rist.), [[čulimalaižed]] — 0,01% (147 rist.).

== Homaičendad ==
<references />

== Irdkosketused ==
* [http://www.krskstate.ru/ Krasnojarskan randan radonoigendajan tobmuden oficialine portal (''krskstate.ru'').] {{ref-ru}}
* [http://www.sobranie.info/ Krasnojarskan randan Käskusenandajan Suiman oficialine sait (''sobranie.info'').] {{ref-ru}}

{{Krasnojarskan randan lidnad}}
{{Venälaižen Federacijan subjektad}}

[[Kategorii:Krasnojarskan rand| ]]
