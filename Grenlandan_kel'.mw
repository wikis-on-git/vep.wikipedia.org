'''Grenlandijan kel'''' (ičeze nimituz om ''Kalaallisut'') om [[grenlandižed|grenlandižiden]] rahvahan kel', üks' [[eskimoiž-aleutaižed keled|eskimoiž-aleutaižiš kelišpäi]] da [[Grenlandii|Grenlandijan]] oficialine kel'; siš mas om läz 49 000 pagižijad. Sen lähižed keled oma [[Kanad|Kanadan]] eskimoižed keled — ozutesikš, [[inuktitut]] — da toižed eskimoižed keled. 

== Nügüdlaine situacii ==

Grenladijan kel' om levitadud päivnouzmpol'žel, suvi-päivlaskmpol'žel da pohjoiž-päivnouzmpol'žel Grenlandii-saren randal. Kelel om paginoid, oficialine om paivlaskmpol'ne pagin (2009 vodespäi). 2009 vodehesai Grenlandijal oli kaks' oficialine kel' — [[Danijan kel'|danijan kel']] da Grenlandijan kel', no siš vodespäi Grenlandijan kel' linni sen man üks'jaižeks oficialižeks keleks. Grenlandijan školiš opetas päpaloin danijan kelel tämbäi eskai. 
 
Vl 2006 oli 56 tuhad ristituid grenlandijan kelen mahtusidenke; heišpäi läz 49 tuhad eliba Grenlandijas da 7 tuhad eliba [[Danii|Danijas]]. 80..85% Grenladijan eläjiden kävutadas necidä kel't päižeks keleks, se om üks'jaine kel' äi Grenlandijan ristituiden täht (12% Grenlandijan ristitišton, 6500, kävutadas vaiše danijan kel't). 

== Grammatik ==

Grenlandijan keles jüred da suffiksad voidas tartta sanoihe agjatomašti, sikš sana lujas pit'käks voib lindä. Grenlandijan kel' om [[ergativ|ergativine kel']] — ergativan ozutaj tarttub [[aktant|aktantha]]. 

Nimed (nominad) toižetase luguidme da kändoidme; kaik om 8 kändod grenlandijan keles. Mugažo possessivine form om nimil. Verboil ei ole aigad; aigan ozutajad oma mugoižed sanad, kuti, ozutesikš, «homen», «eglai» da toižed.

== Kirjamišt ==

Tämbäi kaik Grenlandijan eläjad mahttas lugeda i kirjutada.

Nügüdlaižes kirjamištos om 19 kirjamad:

* Aa, Ee, Ff, Gg, Hh, Ii, Jj, Kk, Ll, Mm, Nn, Oo, Pp, Qq, Rr, Ss, Tt, Uu, Vv.

Vel'gsanoiš kavütadas mugažo Bb, Cc, Dd, Ww, Xx, Yy, Zz, Ææ, Øø da Åå-kirjant. 

== Homaičendad ==
<references />

[[Kategorii:Keled i dialektad kirjamišton mödhe]]
[[Kategorii:Danijan keled]]
