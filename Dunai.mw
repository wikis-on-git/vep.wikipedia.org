{{1000}}
[[Fail:Bassin-du-Danube-blank-map.png|thumb|300px|Dunain bassein.]]
'''Dunai''' ([[bolgarijan kel'|bolg]]. i [[serbijan kel'|serb]].: ''Дунав'', {{lang-hr|Dunav}}, {{lang-hu|Duna}}, {{lang-ro|Dunărea}}, {{lang-de|Donau}}, {{lang-sk|Dunaj}}, {{lang-uk|Дунай}}, {{lang-grc|Ίστρος}} ''Istros'', {{lang-la|Danubius}} vai ''Danuvius'') om kaikiš pidemb jogi [[Evropan Ühtištuz|Evropan Ühtištuses]], «rahvahidenkeskeine jogi», 2960 km pitte. Se om [[Evrop]]an kahtenz' pitte jogi [[Volg]]an jäl'ghe.

Jogi jokseb territorijadme vai om röunaks 10 valdkundas (mödvedhe): [[Saksanma]], [[Avstrii]], [[Slovakii]], [[Mad'jaranma]], [[Horvatii]], [[Serbii]], [[Bolgarii]], [[Romanii]], [[Moldov]], [[Ukrain]]. Dunai om vezivaldkundröunaks erasil tahoil kaikiden neniden maiden täht. Enamba kaiked se jokseb Romanijadme — 1075 km, penemba kaiked om Moldovas — 200 metrad. Kaik om 19 Evropan valdkundad jogen basseinas. Dunai jokseb 4 pälidnas (mödvedhe): [[Ven]], [[Bratislav]], [[Budapešt]], [[Belgrad]], ned-žo oma kaikiš surembad lidnad jogen randoil.

Joginišk sijadase [[Švarcval'd]]-mägil Saksanman suvipäivlaskmas, se sädase Brigah- da Breg-mägiojiden ühthejoksmusel 678 m korktusel valdmeren pindan päl. Jogi lankteb [[Atlantine valdmeri|Atlantižen valdmeren]] [[Mustmeri|Mustmerhe]] Romanijan da Ukrainan röunal levineden del'taks.

== Fizine geografii ==
Dunai vajehtab joksmusen čuradust severz'-se kerdoid. Se jokseb Saksanmas päivnouzmha, jogen kaikiš pohjoižemb čokkoim sijadase [[Regensburg]]-lidnas. Sid' jogi läbitab Venan katl'usen i jokseb [[Keskdunain alangišt]]odme enamba 600 km, suvhe Budapeštas, sen jäl'ghe suvipäivnouzmha. Jogi jokseb Suvižil [[Karpatad|Karpatil]] «Raudasižed verajad»-uran kal't, sid' jokseb päivnouzmha [[Aladunain alangišt]]odme. Kaikiš suvemb čokkoim om läz [[Svištov]]-lidnad Bolgarijas.

Znamasižed ližajoged<ref>[http://www.danubecommission.org/dc/fr/navigation-danubienne/notions-generales-sur-le-danube/ Ühthižed tedod Dunai-joges. — Dunain laudkundan sait (''danubecommission.org'').] {{ref-de}} {{ref-fr}} {{ref-ru}}</ref> (enamba 500 km pitte): hurad — [[Tis]], [[Siret]], [[Prut]]; oiktad — [[Inn (jogi)|Inn]], [[Drav]], [[Sav]], [[Morav (Dunain alaližajogi)|Morav]].

Dunain hijamad oma znamasižed, 100 kilometrhasai pitte da sen enamba. Jogivagon keskmäine pautkuz om 23,7 sm/km. Kova tullei merelpäi veb teravale sur'vedele jogen del'tas.

== Vedenkeradandbassein ==
Dunain basseinan pind om 817 tuh. km². Jogen veden purtked oma vihmad da kurod, [[Al'pad|Al'piden]] i [[Karpatad|Karpatiden]] jäžomad, manalaižed veded.

Vozne vedhuz om 205 km³. Veden valu om 6500 m³ sekundpigudenke suhištos keskmäral.

Ližajogiden enambuz lankteb üläjogehe.

Sur'veden da madalveden strokud erinedas jogen erazvuiččil paloil. Üläjogen i Keskdunain veden tazopind om kaikiš korktemb kezakus, minimaline — tal'vel (tal'vku-uhoku). Alajogel sur'vezi oleleb sulakus-semendkus, madalvezi — sügüz'ku-reduku.

Sadegiden jagand basseinadme om erazvuitte. Paneb sadegid 400−600 mm vodes tazangištoil, 800−1200 mm Karpatiden pautkil, 1800−2500 mm Al'pil. Sadegiden minimum om Dunain del'tas. Lumen da jän katked oma lühüdaigaižed päiči Ülädunain basseinan mägitahondoiš.

== Laivoidenlikund ==
Kaks'sarakoine «Dunai — Mustmeri»-kanal om saudud Romanijas vozil 1976–1987, laivan te lüheneb 400 kilometrad. Vl 1987 jüguiden vedamižen mülü Dunajadme ületi 100 mln tonnoid. Jogi om evropižen veziten pala, kudamb ühtištoitab [[Pohjoižmeri|Pohjoižmert]] [[Mustmeri|Mustmerenke]] vspäi 1992, [[Rein-Main-Dunai]]-kanalan sauvondan jäl'ghe Saksanmas.

Ei ole laivoiden ujundad vaiše 1 − 2 kul vodes vilun tal'ven aigan.

19 šlüzad om joges, niiden bjefan korktuz om videspäi koumhekümnehe nell'hä metrhasai.

Kaks' gidroelektrostancijad — Džerdap I da II — oma saudud «Raudasižed verajad»-urha Serbijan i Romanijan röunal. Džerdap I om kaikiš suremb Dunail da üks' kaikiš surembišpäi Evropas.

== Galerei ==
<center><gallery>
Fail:Ulm2-midsize.jpg|Dunai [[Ul'm]]as, Saksanma
Fail:LinzDonaulaende.jpg|Velotehut pidust' joged [[Linc]]as, [[Avstrii]]
Fail:Budapest from Gellert Hill.jpg|Dunai [[Budapešt]]as Gellert-kukhalpäi
Fail:Danube Iron Gorge La Cazane.JPG|«Raudasižed verajad» [[Serbii|Serbijan]] i [[Romanii|Romanijan]] röunal
Fail:Nikopol-danube.jpg|Jädunu Dunai penes [[Nikopol]]-lidnas, [[Bolgarii]]
Fail:Pelicani din Delta Dunarii.PNG|[[Pelikan]]ad jogen suhištos, [[Romanii]]
</gallery></center>

== Homaičendad ==
<references />

{{Commons|Danube}}

[[Kategorii:Dunai| ]]
[[Kategorii:Mustmeri]]
[[Kategorii:Avstrijan joged]]
[[Kategorii:Bolgarijan joged]]
[[Kategorii:Horvatijan joged]]
[[Kategorii:Mad'jaranman joged]]
[[Kategorii:Moldovan joged]]
[[Kategorii:Romanijan joged]]
[[Kategorii:Saksanman joged]]
[[Kategorii:Serbijan joged]]
[[Kategorii:Slovakijan joged]]
[[Kategorii:Ukrainan joged]]
[[Kategorii:Joged kirjamišton mödhe]]
