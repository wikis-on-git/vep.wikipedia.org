'''Samoan kel'''' (ičeze nimituz om ''gagana Sāmoa'') om [[Samoa]]n da [[Amerikan Samoa]]n ([[anglijan kel'|anglijan kelenke]]) oficialine kel', üks' [[avstronezižed keled|avstronezižiš kelišpäi]].

== Ühthine harakteristik ==
Samoan kelen kaikiš lähižemb om [[tongan kel']] da sen toižed heimolaižed keled oma, ozutesikš, [[indonezijan kel']], [[gavajan kel']], [[Taivan' (sar')|Taivan']]-saren keled. 

Ei ole lujid erinendoid samoan kelen paginoiden keskes, sikš erazvuiččiden paginoiden pagižijad voidas toimetada toine tošt kebnašti. Formaližen i formalitoman paginoiden keskes om erinendoid: formalitomas paginas kirjutadas ''k''-kirjant ''t''-kirjamen sijas kaiken, ozutesikš, ''tama'' «poig» —> ''kama''. 

Kelen kirjamišt om sätud [[latinan kirjamišt]]on pohjal. Kaik om 18 kirjant samoan kirjamištos, niišpäi koume kirjant (''H'', ''K'', ''R'') kävutadas vaiše ottud toižiš kelišpäi vaihiš. 

Samoan kelen nedal' (''Vaiaso o le Gagana Sāmoa'') om samoan kelen praznik, oigetas sidä joga vodel. Ezmäižen kerdan kelen pühäč om tehnus Avstralijas vodel 2010. 

== Pagižijoiden lugu ==
Samoan kelen pagižijoiden lugu om 350..400 tuhad ristituid kaikes mirus, heišpäi pol' eläb [[Samoan sared|Samoan saril]], erazvuiččiden meliden mödhe.

Kahtenz' taho pagižijoiden lugun mödhe om [[Uz' Zelandii]], äi samoan ristituid elädas sigä — 114 tuhad, heišpäi läz 81 tuhad ristituid mahttas pagišta samoan kelel. Udenzelandijalaižiden läz kaht procentad mahttas pagišta samoan kelel voden 2013 informacijan mödhe. Vn 2016 [[Avstralii|Avstralijan]] rahvahanlugemižen mödhe kaik 44 875 ristitud eliba neciš valdkundas samoan kelen mahtusidenke.

== Kirjamišt ==
Samoan kelen kirjamišt om sätud latinan kirjamišton pohjal vl 1834, siš om 14 kirjant; niiden ližaks, koume kirjant — ''H'', ''K'', ''R'' — kävutadas vaiše ottud toižiš kelišpäi vaihiš. [[Makron (znam)|Makron]]-znam kävutase jonoštamha pit'kid vokalid, no ei kirjutagoi sidä nügüd'aigan paksus. 

{|
|valign="top"|
{| class="wikitable"
|- style="background: #efefef;"
! Kirjam
! Kulund
! Nimituz
|-
| Aa
| a, a:
|''a''
|-
| Ee
| e, ɛ:
|''e''
|-
| Ii
| i, i:
|''i''
|-
| Oo
| o, o:
|''o''
|-
| Uu
| u, u:
|''u''
|-
| Ff
| f
|''fa''
|-
| Gg
| ŋ
|''nga''
|-
|}
|valign="top"|
{| class="wikitable"
|- style="background: #efefef;"
! Kirjam
! Kulund
! Nimituz
|-
| Ll
| l
|''la''
|-
| Mm
| m
|''mo''
|-
| Nn
| n
|''nu''
|-
| Pp
| p
|''pi''
|-
| Ss
| s
|''sa''
|-
| Tt
| t, k
|''ti''
|-
| Vv
| v
|''vi''
|-
|}
|}

== Istorii ==
[[Samoalaižed|Samoan rahvaz]] sai ičeze kirjamišton evropalaižilpäi toižiden [[Polinezii|Polinezijan]] rahvahiden enambusen kartte. Vil'jam Anderson (ang. ''William Anderson'') kirjuti ezmaižid sanoid samoan kelel vl 1777, naku oma:

* ''Tama‘loa'' («uk-tobmin»),
* ''Tamae‘ty'' («naine-tobmin»),
* ''Solle'' («järgeline ristit»).

Nenil sanoil samoan jüred oma, voib löuta lujas pojavid sanoid tämbäižes-ki keles: ''tamāloa'' («uk»), ''tama‘ta‘i'' («naine» (ustavakaz form)), ''sole'' («poig!» — vokativine form, kavütadas kucumha).

Konz Vil'jam Mariner (ang. ''William Mariner'') oli [[Tongan Kunigahuz|Tongal]], ka hän kirjuti erasid pajoid samoan kelel ičeze muštospäi. Nene pajod ei olgoi kändnuded, sikš miše hän ei tedand samoan kel't i kirjuti sanoid värin.

Konz evropalaižed tuliba sarile, hö tahtoiba käta [[Biblii|Biblijad]] samoan kel'he, sikš pidi säda ezmäi kirjamištod samoan kelen täht, ei olend olmas sidä völ. Kirjamišt om sätud vodel 1834 i ezmäine kirj, kudamban nimituz om «''E tala A, E, F''», om pästtud sil-žo vodel. Kirjas om 11 lehtpol't: oigedkirjutandan urokad i tekstad samoan kelel. Siš kirjas oigedkirjutandal om erinendoid nügüdläižen oigedkirjutandan kohtha, vodel 1836 nece oigedkirjutand toižetui: kävutaškanzihe ''p''-kirjant ''b''-kirjamen sijas, i ''g''-kirjant — ''ng''- da ''gn''- [[digraf]]iden sijas; mugažo otaškat'he kävutamižhe makron-znamad pit'kiden vokaliden täht.

== Homaičendad ==
<references />

[[Kategorii:Samoan kel'| ]]
[[Kategorii:Keled i dialektad kirjamišton mödhe]]
[[Kategorii:Samoan keled]]
[[Kategorii:Amerikan Samoan keled]]
[[Kategorii:Avstronezižed keled]]
