{{Eländpunkt
 | Nimi = Kos'kenaluine<br />Подпорожье
 | Lidnanznam = Coat of Arms of Podporozhye (Leningrad oblast).gif
 | Flag = Flag of Podporozhye (Leningrad oblast).png
 | Lidnanznam text = Kos'kenaluižen lidnanznam
 | Flag text = Kos'kenaluižen flag
 | Valdkund = Venäma
 | Eläjiden lugu = 17,895
 | Voz' = 2016
 | Pind = 
 | Fail = Улица Ленина в Подпорожье.jpg
 | Pämez' = 
 | Telefonkod = +7-81365-xx-xxx
 | Avtokod = 47
 | Aigvö = [[UTC]]+3 ([[MSK]]+0)
}}
'''Kos'kenaluine''' vai '''Podporožj''' ({{lang-ru|Подпорожье}}, {{lang-fi|Koskenala}}) om [[Venäma]]n lidn [[Leningradan agj]]as. Se om [[Kos'kenaluižen rajon]]an administrativine keskuz da üks'jäine lidn.

== Istorii ==
Eländpunktan aluz om pandud 19. voz'sadan lopul kuti ''Kos'kenaluine-külä (Podporožj-külä)'' Sigovec- da Medvedec-küliden ühtištusel<ref>[http://www.podadm.ru/ Kos'kenaluine-lidnan istorii. — Kos'kenaluižen rajonan administracijan sait (''podadm.ru'').] {{ref-ru}}</ref>. Vozil 1927−1932 se oli i vspäi 1938 om ühtennimižen rajonan administrativižeks keskuseks. Vozil 1936−1951 sauvoihe [[Üläsüvärin GES]]:ad. Vl 1937 Kos'kenaluine-külä oli tehnu radnikžiloks. Se sai lidnan statusad vl 1956, sil-žo aigal GES:an sauvojiden žilod da lähižid külid mülütihe lidnha.

Nügüdläine Kos'kenaluižen lidnankund om olmas vspäi 2006, se om 2025 nellikkilometrad pindal (rajonan nelländez), mülütab mugažo [[Tokari (Leningradan agj)|Tokari-žilod]] da 12 küläd. Küliden da žilon ühthine ristitišt om läz 300 eläjad vl 2010, toine om Kos'kenaluine-lidnan ristitišt.

== Geografižed andmused ==
Lidn sijadase rajonan lodehes, seižub [[Süvär'|Süvärin]] hural randal tobjimalaz, 50 metrad valdmeren pindan päl keskkorktusel. Matkad [[Piter]]in röunhasai om 265 kilometrad suvipäivlaskmha avtotedme. Matkad [[Petroskoi]]hesai om 98 km pohjoižhe orhal i 232 km avtotedme. Lähembaine lidn om [[Pöud (lidn)|Pöud]] 40 km suvipäivlaskmha.

Lidnankundan londuseližed varad oma [[gravii]], [[lete|letked]], [[gabrodiabaz]], [[mec]], [[vezi|reskvezi]].

== Tobmuz ==
Käskusenandai tombuz om lidnan Ezitajiden Nevondkund (ven. ''Совет депутатов'') 15 ühtnijanke. Kaik rahvaz valičeb heid videks vodeks. Järgenduseližed valičendad sihe oliba vl 2014 sügüz'kun 14. päiväl. [[Mosihin Vasilii|Vasilii Mosihin]] radab sen ezimehen da rajonan Ezitajiden Nevondkundan ezimehen (rajonan pämehen) vs 2009 redukun 23. päiväspäi kahtenden strokun jäl'geten.

Vspäi 2009 kül'mkun 23. päiväspäi [[Levin Petr|Petr Levin]] om valitud i radab lidnankundan i rajonan administracijan pämehen, se om hänen kahtenz' strok jäl'geten. Ezmäine varapämez' da nell' muite varapämest oma hänele abhu. Kahesa palakundad, koume komitetad da laudkund alištudas lidnankundan i rajonan administracijale.

== Eläjad ==
Vl 1939 eläjiden lugu oli 16 147 ristitud. Vn 2010 kaiken Venäman rahvahanlugemižen mödhe 18 733 ristitud elihe lidnas. Se om rajonan ristitišton koume videndest.

Ortodoksižen hristanuskondan Pühän Jumalanmaman Blagoveššenjan pühäpert' om lidnas.

== Ižanduz ==
Ekonomikan päsarakod oma mecan ümbriradmine, gidroenergetik ([[Üläsüvärin GES]]), sildkonstrukcijoiden tehmine, metallkonstrukcijoiden da tagodud tegesiden pästand.

Specialižen opendusen aluzkundoid om lidnas:
* keskopenduz — politehnine tehnikum;
* üläopenduz — Puškinan nimel nimitadud Leningradan valdkundaližen universitetan ([[Puškin (lidn)|Puškin-lidn]]) filial; Piterin irdekonomižiden kontaktoiden, ekonomikan da oiktusen institutan filial.

== Transport ==
Ühtennimine raudtestancii sijadase 1 kilometras lidnan päivlaskmaižes röunaspäi [[Piter]] — [[Murmansk]] raudtel. Raudtesild Süväriš päliči om lidnan lodehižel röunal.

Jogiport om [[Süvär'|Süvärin]] hural randal. Nece jogi om [[Volgan-Baltijanmeren vezite]]n pala.

[[Üläsüvärin GES]]:an üläh om avtotesild Süväriš päliči lidnan pohjoižpäivnouzmaižel röunal.

Avtobusad oma kundaližeks transportaks lidnan südäimes. Ned-žo ühtenzoittas lidnad rajonan järedoiden eländpunktoidenke da lähembaižiden lidnoidenke.

== Homaičendad ==
<references />

== Irdkosketused ==
* [http://www.pmrsovet.ru/ Kos'kenaluižen lidnan i rajonan Ezitajiden Nevondkundoiden oficialine sait (''pmrsovet.ru'').] {{ref-ru}}
* [http://www.podadm.ru/ Kos'kenaluine-lidnankund Kos'kenaluižen rajonan administracijan oficialižel saital (''podadm.ru'').] {{ref-ru}}
{{Commons|Category:Podporozhye}}

{{Leningradan agjan lidnad}}

[[Kategorii:Kos'kenaluine| ]]
[[Kategorii:Kos'kenaluižen rajon|*]]
[[Kategorii:Venäman lidnad]]
[[Kategorii:Eländpunktad kirjamišton mödhe]]
[[Kategorii:Leningradan agjan lidnad]]
