{{1000}}{{A10000}}
{{Personalii
| изображение = Gabriel Garcia Marquez.jpg
| описание изображения = Gabriel' Garsia Markes vn 2002 uhokus
}}
'''Gabriel' Hose de la Konkordia «Gabo» Garsia Markes''' ({{lang-es|Gabriel José de la Concordia «Gabo» García Márquez}} [ɡaˈβɾjel ɡarˈsia ˈmarkes]; sünd. 6. keväz'ku 1927, [[Arakatak]]-lidn, [[Kolumbii]] — kol. 17. sulaku 2014, [[Mehiko]], [[Meksik]]) oli kolumbijalaine prozan kirjutai, lehtezmez', kirjoiden pästai da politikan šingotai. Om vn 1982 [[Nobelän premii|Nobelän premijan]] literaturas laureatan. Kirjuti romanid «magine realizm»-čuraduses, sädi mugažo starinoid, sanutesiden kogodusid i dokumentaližen prozan.

== Biografii ==
Oli sündnu farmaceftan kanzha. Vll 1946−1950 tuleban aigan kirjutai openui Kolumbijan Nacionaližen universitetan juridižel tedokundal, sigä-žo tegi tundmust tulijan aigan Mersedes Barča Pardo-akanke, zell'laukan pidajan tütrenke. Jäti kesketi opendust i päti rata pressha i literaturha näht. Vspäi 1950 radoi [[Barrankil'j]]- i [[Bogot]]-lidnoiden lehtesiš, vspäi 1956 oli «El Espectador»-lugendlehtesen verazmalaižeks korrespondentaks Parižas. Vl 1957 ajeli Nevondkundaližhe Ühtištushe ühtnemha Moskvan norišton da üläopenikoiden festivalihe fol'kloransamblin mülükundas Kolumbijaspäi, kirjuti esse neciš. Vn 1957 tal'vkus Garsia Markes sirdi [[Karakas]]ha radmaha «El Momento»-lehteses.

Vn 1958 keväz'kus Garsia Markes nai Kolumbijas, oti Mersedes Barčad akaks, pördui hänenke Karakasha. Vl 1959 vanhemb Rodrigo Garsia-poig om sündnu (tuleban aigan kinorežissör da scenarijoiden sädai). Vl 1961 pereh sirdi Meksikha, i koumes vodes sen jäl'ghe kahtenz' Gonsalo-poig om sündnu (grafikan dizainer Mehikos). Ühtel aigal Garsia Markes sädab sanutesid i fil'miden scenarijoid. «Üks'jäižen elon sada vot»-roman (1967) toi hänele mail'man tetabut. Sai Nobelän premijad «Romaniš i sanutesiš, miččiš fantazii da realižuz ühthepandasoiš da muga kuvastadas kaiken kontinentan elod i konfliktoid».

Garsia Markes oli kesknikaks pagižmižiden aigan AÜV:oiden [[Bill Klinton]]-prezidentan (1993−2001) i Kuban [[Fidel' Kastro]]-pämehen keskes.

== Romanad ==
* «Soivertud aig» ({{lang-es|La mala hora}}, 1962)
* «Üks'jäižen elon sada vot» (''Cien años de soledad'', 1967)
* «Patriarhan sügüz'» (''El otoño del patriarca'', 1975)
* «Armastuz holeran aigan» (''El amor en los tiempos del cólera'', 1985)
* «Jenaral ičeze labirintas» (''El general en su laberinto'', 1989)
* «Armastuses da toižes poles» (''Diatriba de amor contra un hombre sentado y Del amor y otros demonios'', 1994)

== Homaičendad ==
<references/>

== Irdkosketused ==
* [http://casamuseogabo.unimagdalena.edu.co/ Kirjutajan muzejan sait hänen kodimal (''casamuseogabo.unimagdalena.edu.co'').] {{ref-es}} {{ref-en}}

[[Kategorii:Kolumbijan kirjutajad]]
[[Kategorii:Kolumbijan lehtezmehed]]
[[Kategorii:Kirjutajad kirjamišton mödhe]]
[[Kategorii:Lehtezmehed kirjamišton mödhe]]
[[Kategorii:Personalijad kirjamišton mödhe]]
[[Kategorii:Nobelän premijan laureatad]]
[[Kategorii:Sündnuded Kolumbijha]]
[[Kategorii:Kolnuded Mehikos]]
