{{Eländpunkt
 | Nimi = Pöud<br />Лодейное Поле
 | Lidnanznam = Coat of Arms of Lodeinoe Pole (Leningrad oblast).png
 | Flag = Flag of Lodeinoe Pole (Leningrad oblast).png
 | Lidnanznam text = Pöudon lidnanznam
 | Flag text = Pöudon flag
 | Valdkund = Venäma
 | Eläjiden lugu = 19,671
 | Voz' = 2017
 | Pind = 
 | Fail = Железнодорожный вокзал в Лодейном Поле.jpg
 | Pämez' = [[Baranov Sergei|Sergei Baranov]]<br />(reduku 2016—)
 | Telefonkod = +7-81364-xx-xxx
 | Avtokod = 47
 | Aigvö = [[UTC]]+3 ([[MSK]]+0)
}}
{{Znamoičendad|Pöud}}
'''Pöud''' ({{lang-ru|Лодейное Поле}}, {{lang-fi|Lotinapelto}}) om [[Venäma]]n lidn [[Leningradan agj]]an pohjoižpäivnouzmpoles. Se om [[Pöudon rajon]]an da lidnankundan administrativine keskuz, rajonan üks'jäine lidn.

== Istorii ==
Eländpunktan aluz om pandud vl 1702 [[Petr I|Suren Petran]] käskön mödhe kuti ''Oloncan verf' '' ({{lang-ru|Олонецкая верфь}}) sauvomha laivoid, sikš miše äi korktoid pedaimecoid oli ümbri siš. Žilo verfinno sai lidnan statusad nügüdläiženke nimenke vl 1785. Vl 1832 verfin rad tuli lophu, i pit'kan aigan Pöud oli penen makundaližen lidnuden administrativižfunkcijoidenke.

Vspäi 1927 elokun 1. päiväspäi lidn om ühtennimižen rajonan administrativižeks keskuseks. Vozil 1927−1930 se oli mugažo [[Pöudon ümbrik]]on keskusen. [[Toine mail'man soda|Toižen mail'man sodan]] aigan vozil 1941−1944 [[Süvär']] oli frontpirdaks läz lidnad.

== Geografijan andmused ==
Lidn sijadase rajonan pohjoižes, seižub [[Süvär'|Süvärin]] hural randal, 15 metrad valdmeren pindan päl keskmäižel korktusel. Matkad [[Piter]]ihesai om 246 kilometrad suvipäivlaskmha avtotedme. Matkad [[Petroskoi]]hesai om 126 km pohjoižhe orhal vai 195 km avtotedme. Lähembaižed lidnad oma [[Kos'kenaluine]] 40 km pohjoižpäivnouzmha i [[Anus (lidn)|Anuslidn]] 50 km lodeheze. Lidnanvuitte [[Svir'stroi]]-žilo sijadase 10 km pohjoižpäivnouzmha.

Nügüdläine Pöudon lidnankund om olmas vspäi 2006, se otab rajonan lodehlišt palad, om 712,5 nellikkilometrad pindal (rajonan seičemendez), mülütab mugažo 5 küläd da 2 raudtestancijan žilod. Küliden da žiloiden ühthine ristitišt om 754 eläjad vl 2010, kaikiš suremb niišpäi om [[Šamokš (külä)|Šamokš-külä]], toine om Pöud-lidnan ristitišt.

Lidnankundan londuseližed varad oma [[mec]] da [[vezi|reskvezi]].

== Tobmuz ==
Käskusenandai tombuz om lidnan Ezitajiden Nevondkund ({{lang-ru|Совет депутатов}}) 15 ühtnijanke. Kaik rahvaz valičeb heid videks vodeks. Järgenduseližed valičendad sihe oliba vn 2014 14. päiväl sügüz'kud. [[Baranov Sergei|Sergei Baranov]] radab sen ezimehen da lidnankundan pämehen, mugažo rajonan Ezitajiden Nevondkundan ezimehen (rajonan pämehen) vs 2016 redukun 26. päiväspäi.

Vspäi 2007 [[Dmitrenko Il'ja|Il'ja Dmitrenko]] om valitud i radab lidnankundan i rajonan administracijan pämehen, se om hänen koumanz' strok jäl'geten. Ezmäine varapämez' da koume muite varapämest oma hänele abhu. Seičeme palakundad, komitet da laudkund alištudas lidnankundan i rajonan administracijale.

== Eläjad ==
Vl 1939 eläjiden lugu oli 16 715 ristitud. Vn 2010 Venäman rahvahanlugemižen mödhe 20 674 ristitud elihe lidnas, se om rajonan ristitišton kaks' koumandest. Lidnankundan ristitišt: 2010 — 21 428 eläjad, 2017 — 20 393 eläjad.

Rahvahad (vl 2010, enamba 0,4%): [[venälaižed]] — 82,3%, [[ukrainalaižed]] — 1,4%, [[vaugedvenälaižed]] — 0,9%, [[karjalaižed]] — 0,4%, toižed rahvahad — 1,8%, rahvahuden ozutandata — 13,2%.

Erased igähižed rahvahad: [[karjalaižed]] — 0,41% (87 rist.), [[vepsläižed]] — 0,09% (20 rist.), [[suomalaižed]] — 0,05% (10 rist.)<ref>[http://petrostat.gks.ru/wps/wcm/connect/rosstat_ts/petrostat/ru/census_and_researching/census/national_census_2010/score_2010/ Национальный состав и владение языками, гражданство населения Ленинградской области (Leningradan agjan rahvahaline mülükund, ristitišton kel'mahtod da rahvahanikuz.) / Стат. сборник. Часть 1. — СПб.: Петростат, 2013. — 266 lp. — Lpp. 62−63 (''petrostat.gks.ru'').] {{ref-ru}}</ref>.

Enzne Petran da Pavlan jumalanpert' oli muretud Toižen mail'man sodan aigan, pühäpertin jändusid heitihe 1960-nzil vozil. [[Ortodoksine hristanuskond|Ortodoksižen hristanuskondan]] Pühän Stroican [[Aleksandriž-Süvären jumalankodi]] ([[Süvären Aleksandr]]an nimen mödhe) sijadase 21 km lodeheze lidnaspäi [[Janegan küläkund]]as.

== Ižanduz ==
Ekonomikan päsarakod oma mecan ümbriradmine da sömtegimišt.

Pöudon tegimišttehnologijoiden tehnikum om specialižen keskopendusen aluzkundaks lidnas.

== Transport ==
Raudte läbitab Pöudod vspäi 1917, se jagab lidnad poleti. Ühtennimine raudtestancii om raudtesol'm, se sijadase lidnan keskuses [[Piter]] — [[Murmansk]] raudtel.

«Kol»-kiruhte (P-21 vai E-105) ümbärdab lidnad suvespäi i päivnouzmaižes polespäi. Avtoteiž-raudtesild [[Süvär'|Süväriš]] päliči om lidnan päivnouzmaižel röunal, sen keskmäine pala om liftanke pästamha laivoid. Sišpäi raudte oigendase [[Pit'krand]]hasai.

Jogivaldmad oma [[Süvär'|Süvärin]] hural randal.

Avtobusad oma kundaližeks transportaks lidnan südäimes. Ned-žo ühtenzoittas lidnan avtobusstancijad (sijadase läz raudtestancijad) rajonan järedoidenke eländpunktoidenke da lähembaižidenke lidnoidenke.

Tactud (vspäi 2013) ühtennimine sodalendimport sijadase 2 km suvhe lidnaspäi.

== Homaičendad ==
<references />

== Irdkosketused ==
* [http://администрация-лодейноеполе.рф/SovetDeputatov/SovetDeputatov_LodGP/obshchaya-informatsiya.php Pöudon lidnankundan Ezitajiden Nevondkundan lehtpoled rajonan oficialižel saital (''администрация-лодейноеполе.рф'').] {{ref-ru}}
* [http://администрация-лодейноеполе.рф/Admin/ Pöud-lidnankundan da Pöudon rajonan administracii ''администрация-лодейноеполе.рф''-saital.] {{ref-ru}}
{{Commons|Category:Lodeinoe Pole}}

{{Leningradan agjan lidnad}}

[[Kategorii:Pöud (lidn)| ]]
[[Kategorii:Venäman lidnad]]
[[Kategorii:Eländpunktad kirjamišton mödhe]]
[[Kategorii:Leningradan agjan lidnad]]
[[Kategorii:Pöudon rajon|*]]
