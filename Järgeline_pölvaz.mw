{{Taxobox
 | name         = Järgeline pölvaz
 | image file   = Linum usitatissimum 001.JPG
 | image title  = Järgeline pölvaz (''Linum usitatissimum'')
 | image descr  = Järgeline pölvaz (''Linum usitatissimum'')
 | regnum       = Kazmused
 | divisio      = [[Änikkazmused]] (''Magnoliophyta'')
 | classis      = [[Kaksidülehtesižed]] (''Magnoliopsida'')
 | ordo         = [[Mal'pigiiänikoižed]] (''Malpighiales'')
 | familia      = [[Pölvhanvuiččed]] (''Linaceae'')
 | genus        = [[Pölvhad]] (''Linum'')
 | species      = '''Järgeline pölvaz'''
 | latin        = Linum usitatissimum [[L.]] (1753)
 | wikispecies  = Linum usitatissimum
 | commons      = Category:Linum usitatissimum
 | itis         = 29226
 | ncbi         = 4006
}}
'''Järgeline pölvaz''' ([[latinan kel'|latin.]] ''Línum usitatíssimum'') vai muite '''Pölvaz''' om [[üks'voččed kazmused|üks'voččen]] [[heinäsižed kazmused|heinäsižen]] kazmusen erik.

Pölvast kazvatihe [[Jerihon]]-rajonal [[neolit]]an aigan völ, ka se om kaikiš amuižemb [[voikul'turad|voisine kul'tur]]. Egiptalaižed oliba amussai kazvatunuded pölvast, hö tehnuded kaikiš hoikembid [[pölvazkangaz|kanghid]].

[[Venäma]]s pölvaz kazvab [[keväz'ližed da voz'kul'turad|keväz'ližeks]] kul'turaks.

== Pölvhaze sidotud vepsän tärtused ==
* ''Karbe'' — pölvhan harjatusen jändused.
* ''Kaukol'' — pölvhan (linan) semnikaz pähut.
* ''Kožal'rihm'' — rihm pölvasižiš nitišpäi, kudamb kingitab kožal'päd.
* ''Kumud'' — pölvhan (linan) semnitomad (kumutadud) pähuded.
* ''Ligo'', ''pölvazligo'' — taho pölvast kastamha (ligotamha).
* ''Pal'čuz'' — jändused kahtenden pölvhan harjatusen (pal'čustusen) jäl'ghe.
* ''Rohtin'' — jändused ezmäižen pölvhan harjatusen (rohtištusen) jäl'ghe.
* ''Roivaz'' — pölvhan snap.
* ''Siroslan''' — pölvhan ol'g ligol.
* ''Slanc'' — must pölvazkangaz vai männu ülensätön pölvaz.

=== Instrumentad ===
* ''Harj'' — kalu pölvast vai villad harjamha.
* ''Kelik'' — kalu kelenke pölvasen seikhid mäžotamha (kelikoičemha).
* ''Palik'' — kurik pölvhan semnid tapta.
* ''Ribilaud'' — puine sugu pölvhan (linan) kaukloid ribimha.
* ''Vizuim'' — kalu pölvast vidomha.

== Ümbrikirjutand ==
[[Fail:Linum_usitatissimum_-_Köhler–s_Medizinal-Pflanzen-088.jpg|thumb|left|250px|Pölvhan ümbrikirjutand.]]
Värtmusenvuitte pä[[jur']] om lühüdahk da vauktahk. Siš om severz' järedoid sarakoid, penid jurid niil om äi. Jur' kazvab seikhen pol'pidushesai (50-70 sm), sen tagut se voib sada vet süviš mahuden šoiduišpäi.

[[Seikh]] om 60-120 sm ülütte. Se om seižui da oiged, hoik da cilindranvuitte, paksumba üks'jäine sarakoittud ladvanke, vauhvihand, [[vaha]]n hoikan kerthenke.

[[Lehtez|Lehtesed]] oma äiluguižed, sijadase harvoin spiralidme, 2-3 sm pitte da 3-4 mm levette, nügud agjas, hahksinižen polhe [[vaha]]n kerthen tagut (sidä voib heitta kebnašti), siledad röunal, koumesonižed.

Kazmuz änikoičeb kezakuspäi heinkuhusai. [[Ühtheänikišt]] om rohl kover, ližaänikoidenke. [[Änik]]od eile äiluguižed, 1,5-2,4 sm diametral, kesksuruižed vai pened, seištas pit'kil [[änikjaug]]oil. [[Mall'anlehtez|Mall'anlehtesed]] oma 5-6 mm pitte, heinäsižed nügud, 2-5 soned. [[Äniklehtez|Äniklehtesed]] oma 12-15 mm pitte, langetas maha aigašti, tilgunvuiččed, tüpäkod agjal da levedad, siledad vai gofriruidud vähäižen. Änikon muju om sinivauvaz vai sinine, no oleleb vauged, ruskedvauvaz, ruskedsinine. Äniklehtesen soned oma muzahkod. [[Pölük]]äd oma vauktoiden nitidenke, pölükiden turu om lühüd renghanvuitte; [[tomunik]]ad oma pit'käčud sinižed. [[Kandoine]] om munanvuitte da vihand; [[seibhut]] om muzasinine tilgunvuiččiž-pirdakahižiden [[kehnanaluine (botanik)|kehnanaluižidenke]].

Kauklon [[konorüt (botanik)|konorüt]] om 5,7-6,8 mm diametral, lačak da šurunvuitte, pakuižetab da čirotatoi, penen nülakusenke päl, mallüt jäb senke. [[Semen|Semnid]] kauklos om 10 da penemba tobjimalaz. Pölvazsemned oma 3,3-5 mm pitte, ned oma vauhpakuižed vai koričman polhe, ani siledad, loštajad da pit'kahkod.

Pölvaz kandab madalad lämut ülemba noläd, no keväz'ližed da elokuižed [[hala]]d surmitadas pölvast. Aigaližiden homendezhaloiden tagut pölvaz voib sünduda semnitomaks. Miše pölvaz ehtiži lophusai, ühthine päividen lämuden summ pidab olda 1850 °C.

== Leviganduz ==
[[Indii|Indijan]], [[Kitai]]n vai [[Keskmeri|Keskmeren]] mägirajonad oma järgeližen pölvhan voimusižed kodimad.

Pölvhan kazmused tuliba [[Venäma]]n territorijha Azijaspäi.

Nügüd'aigan pölvaz kazvatadas Evropan, Azijan da Pohjoižamerikan [[ven vö|venon klimatan zonal]], a mugažo Pohjoižafrikal.

== Himine mülünd ==
Seikhed da lehtesed mülütadas linamarin-[[glikozid]] da läz 20 fenolhil'muiktusid.

Semniš oma olmas: [[pölvazvoi|voi]] (30-48%), se kuivab heredas, [[vauktuš]]ed, [[hil'vezik]]od, [[nälöm]] (12%hasai), [[organižed muiktused]], [[sterinad]], [[linocinamarin]]. Pölvazvoi mülütab muiktusiden [[gliceridad|gliceridoid]]: linolenine (35-45%), linoline (25-25%), oleinine (15-20%), pal'mitinine da stearinine.

Semniden koriš löutas: linokofein, linocinamarin, linamarin-glikozid da P-oksi-p-metilglutarižen muiktusen metilakaz efir<ref>Лекарственные свойства сельскохозяйственных растений /Под ред. М.И. Борисова. — Мн.: Ураджай, 1974. — Lp. 161. {{ref-ru}}</ref>.

Pölvaz mülütab [[omega-3 küllästamatomad razvmuiktused|omega-3]]-razvoiden rekordine lugumär, sen ühtes semniš om vähä [[omega-6]]-razvoid.

== Kazvatuz ==
Paremba kaiked pölvaz sündub udel mal (haumhen vai palon jäl'ghe). Tarbiž valita letkekahan mahusen, sen ühtes savekahan alamahusen, muga vezirežim linneb optimaližeks eskai kuivaigan. Man pidadas puhthaks rujoheinišpäi, sen tagut [[mustma]] sättub vähän kazvatamha.

[[Kas'k]]ol ezmäižiden voziden aigan om vähä rujoheinid, naku ei pida erilišt manümbriradmišt. Kündandmaiš, vastkarin, pidab rata mad lujas süväs, tarkašti da henošti, tariž leta mad sügüzel. Ottas kaks'-koumevoččid semnid da sen vanhemba, mugažo heitmaha rujoheinid, ved' idämižmahtuz pölvhansemniš ei kado aigan mändes. Semnid vajehtadas udhe reprodukcijha 2-3nden semendan jäl'ghe. Semendan sageduz om rippuiš kazvatusen süspäi — kuiduks vai semnikš. Semend tehtas širi-šari, ei rivihe kaikiden toižiden kazmusiden erineden. Kuidhu tarbiž hoik seikh, a rivisemendan jäl'ghe seikhed sangištudas da sarakoitas lujas. Äjikš semnikš semetas penemb semnid muite.

Kazvatusen aigan erašti pölvaz küt'ktäs, no kactas, miše kazmused lendižiba sen jäl'ghe (ei linniži lujad vihmad). Ehtmižen aigan ottas pölvazkacleižid.

Ehtnu pölvazma [[Bel'gii|Bel'gijas]] muga mödas-ki ümbriradajile.

Pölvhan jäl'ghe semetas [[imičaine|imičašt]] täutamha [[azot]]an kadondad mahuses.

=== Travijad da läžundad ===
* [[maine sonzar']] — penikaižed bumbakod ''[[Halticidae]]''-sugukundaspäi.
* [[pölvhaine mado]] — ''[[Plusia gamma]]''-lipkaižen vihandad 12-jaugaižed gaved'madod.
* [[pölvhaine madokaivatesentegii]] — lehtesenkertajan ''[[Conchydis epilinana]]''-lipkaižen pened pakuižetabad 12-jaugaižed gaved'madod.
* pölvhaine roste (''Lein-Rost'') — om läžund, kudambad parazitine ''[[Melampsora Lini]]''-senüt tegeb.
* rujoheinäd: [[kertihein]] (''Cuscuta epilinium''), [[toričhein]] (''Spergula arvensis''), [[kastar']] (''Lolium arvense'').
* maižanduzživatad.

== Ümbriradmine Venämas amussai ==
[[Fail:Лён (виды издедий и старинные инструменты).JPG|thumb|350px|Vanhad kalud pölvhan da linan ümbriradmaha, pölvaztegesed: 1 — [[vizuim]]; 2,3,4 — kuid 1,2,3 harjatusen jäl'ghe; 5 — [[kožal']]pä; 6,7 — [[paltin]]; 8,9 — harj; 10 — [[ribilaud]]; 11 — tölang; 12 — [[korväzne]].]]
Pölvast kazvatihe [[Venä]]n sündundan aigan völ, ezmässai [[Pskov]]an rajonal, a möhemba — [[Sur' Uz'lidn|Uz'lidnan]], [[Suzdal'|Suzdalin]] da [[Vologd]]an lähevenuil mail.

Pölvaz om äjan tahtoimatoi kazmuz. Pit'k päivänvauktuz — da i kaik, mi tarbiž pölvhan täht. Pölvaz mäneb ülensätön vilus säspäi erašti. Sädand sišpäi hüväladulišt kangast eile kebn rad.

Voz'sadoiden aigan pölvhan ümbriradmižen tehnologii oli vajehtamatoi. Ku kuidad ei tari, a vaiše semnid, ka rahnmine tehtas [[vikateh]]el. Ku kuid om tariž, ezmäi kaiked pölvast vadudas — sidä rästtas maspäi lühüdoiden jüridenke pijoil da rihmdäs roivhiže. Sid' roivhad seištas kaks'tahkoižen katusen kartte ocati riviš dai jättas muga, vai niid pandas penil röukil da kuidas. Tarbiž, miše semned ehtižiba, a seikh kuivehtuiži. Erasid nepsoid sijidme kuidas pölvast katusekahil arzil pöudröunal vai [[aid]]oil. Muga südäimespäi kuides pölvazkuid tegese voikahaks, se sab enamba sitkust, varmdust da čomad loštad, erigoičese kebnemb.

Sid' pölvast vedas [[gomin|gomnähä]] vai [[sarai|sarajha]]. Sen jäl'ghe ribdäs: seikhišpäi erigoittas ehttüd pakuižid kaukloid [[kurik]]ol vai [[vill'|villän]] kartte čapil da katkoil. Mugažo ribdäs [[ribilaud]]al (sen sijas kävutadas raudharj erašti) piidenke 15-20 sm pitte. Erigoittud kaukloid kuidas penes lämäs [[rih]]es vai [[villänkuidim]]el, a jo sen jäl'ghe kumutadas.

Ülemba kirjutadud proceduriden lähttes, pölvast levitadas heinädme (pölvazligole) seikhid turptmaha kastkespäi. Kaste heraštoitab olijoid bakterijoiden aktivižut pölvhan seikhiš. Nene pened organizmad muretas klejindsubstancijoid kazmusen südäimes, a se azj abutab erigoitta kuidud seikhan pukasižes palaspäi. Mugoine process, pölvhan ligotamine kastkel, voib jätkatas severz' nedalid, sähä kacten. Aigoitel'di pölvhan seikhid pidab käta tarkašti, miše kuidun ehtmine oliži ühtejiččen. Erasiš küliš ligotihe pölvast joges.

Sadud piikoikhad kuidud letas da kuidas, a sid' kelikoitas da vidodas pästrišpäi (pudui seikhen pala) erigoitten. Vidodud pölvast harjatas koume kerdad (rohtištadas, pal'čustadas da lopuks kuidustadas), ka muga vedadas sišpäi puhtast kuidud — kebnašti kerttud hoikad lentad. Kuiduspäi voib jo kezerta, kertta [[nit'|nitid]]. Nitišpäi kudodas [[kangaz|kanghid]] da sidodas [[kružav]]ad.

== Kävutand ==
Seikhišpäi sadas pölvaz[[kuid]]ud. Semnišpäi sadas [[pölvazvoi]]d vilul pressuindal.

=== Sömhä ===
Sömhä kävutadas [[pölvazvoi]]d.

=== Sauvomha ===
Sauvomha kävutadas [[kuid]]ud (sauvondlämänpidaimaterialad), karpked (santehnine kingitaimaterial), void ([[lak]]ad, [[olif]]ad, [[emaližed mujud]]).

=== Tekstilihe ===
Tekstil'tegimištho ottas [[kuid]]ud tehmaha [[nit'|nitid]], [[pölvazkangaz|pölvazkanghid]] da [[kastumatomad kanghad|kastumatomid kanghid]], a sid' [[sobad|sobid]]-ki, [[vahapühkim]]id da toižid tegesid ([[pühkiruz]]ud, [[hurst'|hurstid]], [[uudin|uudimed]]).

=== Pirdandas ===
[[Keskaig]]aižed evropižed pirdajad panihe void kuvile hoštamha.

=== Kosmetikaks ===
Kosmetikas sötmižmaskad pölvhaspäi abutadas siledoitta nahkan. Pidab otta varunmujandad, sikš miše pölvazvoin sur' lugumär toksine om.

=== Zelläks ===
[[Amuine Grekanma|Amuižgrekalaižed]] teziba pölvhan semniden spravitajid ičendoid. [[Gippokrat]] rekomendui kävutada sidä nälömakahiden koriden palatusen aigan. Polvhan semnid ([[latinan kel'|latin.]] ''Semen Lini'') zelläks kävutamha keratas ehttüd täuzin<ref>[http://herba.msu.ru/shipunov/school/books/botaniko-farmakognost_slovar1990.djvu Блинова К.Ф. и др. Ботанико-фармакогностический словарь: Справ.пособие /Под ред. К.Ф. Блиновой, Г.П. Яковлева. — М.: Высш. шк., 1990. — Lp. 205.] ISBN 5-06-000085-0. {{ref-ru}}</ref>.

Semned hulas vedes kätas sanktaks nälömaks, se segoituz kävutase [[söndkurk]]un da [[südäikohtun südäisatatez|südäikohtun südäisatatesen]] spravitamha i andab kebn utai, pehmitai, palatusenvastaine, heitai kibud effekt. Pölvazvoi ([[latinan kel'|latin.]] ''Oleum lini'') tervehtoitab [[holecistit]]oid kuti utai da kuzenajai zell'abutuz.

Farmaceftine tegimišt pästab «Linetol»-zelläd, sidä sadas pölvazvoišpäi. Nece zell' ottas südäimehe [[ateroskleroz]]an spravitamižen da profilaktikan täht, a mugažo voitas nahkan himiž- da termižid poltatesid da sädegsatatesid.

=== Sömhä živatoile ===
Pölvaz[[kabud]] oma hüvä suruz maidokahan [[kabjživatišt]]on täht. Jädud pičkäitud kaukloišpäi pölvazhel'pked kävutase [[siga|sigoiden]] sötlemha.

== Galerei ==
<center>
<gallery>
Fail:Flax seeds.jpg|Pölvhan semned
Fail:Flax field.JPG|Pölvazpöud heidičeb<br />([[Pohjoiždakot]]an lodeh, [[AÜV]])
Fail:Linum usitatissimum (OliBac).jpg|Pölvhan änik
Fail:Linum usitatissimum capsules, vlas zaadbollen.jpg|Pölvhan kauklod
Fail:Adinkerke Garbe1.jpg|Pölvhan roivhad
</gallery>
</center>

== Kacu mugažo ==
* [[Kägoinpölvaz]] (''Marchantia'').

== Homaičendad ==
<references />

== Irdkosketused ==
;Vepsän kelen korpus
* [http://vepsian.krc.karelia.ru/text/?text_id=59 Kut pölvhan kazvatimei // Vepsän kelen korpus. — #59.]
* [http://vepsian.krc.karelia.ru/text/?text_id=171 Semenzin' mä pöuväst // Vepsän kelen korpus. — #167.]

;Tedo
* [http://vniil.narod.ru/ Pölvhan Venäman tedoinstitut] [[Toržok]]-lidnas, [[Tverin agj]].
* [http://www.vniilk.ru/ Nin'kul'turoiden ümbriradmižen Venäman tedoinstitut] [[Kostrom]]-lidnas.
* [http://vniptiml.nsknet.ru/ Pölvhankazvatusen mehanizacijan Venäman tedoinstitut] [[Tver'|Tveriš]].

;GOST<nowiki>:</nowiki>ad
* [http://protect.gost.ru/document.aspx?control=7&id=173206 ГОСТ Р 52784-2007. Лен-долгунец. Термины и определения (Pölvaz. Terminad da märhapanendad).] {{ref-ru}}
* [http://protect.gost.ru/document.aspx?control=7&id=175400 ГОСТ Р 53484-2009. Лен трепаный. Технические условия (Vidodud pölvaz. Tehnižed arvoimižed).] {{ref-ru}}
* [http://protect.gost.ru/document.aspx?control=7&id=175861 ГОСТ Р 53549-2009. Лен чесаный. Технические требования (Harjatud pölvaz. Tehnižed tarbhaičendad).] {{ref-ru}}
* [http://protect.gost.ru/document.aspx?control=7&id=179520 ГОСТ Р 54590-2011. Лен чесаный в ленте. Технические условия (Harjatud pölvaz lental. Tehnižed arvoimižed).] {{ref-ru}}

[[Kategorii:Kazmused kirjamišton mödhe]]
[[Kategorii:Pölvaz|*]]
[[Kategorii:Pölvhanvuiččed]]
[[Kategorii:Kezerduzkul'turad]]
[[Kategorii:Zell'kazmused]]
[[Kategorii:Sötmižkazmused]]
[[Kategorii:Voikazmused]]
[[Kategorii:Maižanduzkul'turad kirjamišton mödhe|P]]
