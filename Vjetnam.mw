{{1000}}
{{Valdkund
| Nimi = Vjetnaman Socialistine Tazovaldkund<br />Cộng Hòa Xã Hội Chủ Nghĩa Việt Nam
| Valdkundznam = Coat of arms of Vietnam.svg
| Flag = Flag of Vietnam.svg
| Valdkundznam text = Vjetnaman valdkundznam
| Flag text = Vjetnaman flag
| Pälidn = Hanoi
| Eläjiden lugu = 93,421,835<ref>[https://www.cia.gov/library/publications/the-world-factbook/geos/vm.html Vjetnaman ristitišton endustuz vl 2014 heinkus. — Mail'man faktoiden kirj (Cia.gov).] {{ref-en}}</ref>
| Voz' = 2014
| Pind = 331,210
| Kart = LocationVietnam.svg
| Kel' = [[vjetnaman kel'|vjetnaman]]
| Valdkundan pämez' = [[Čiong Tan Šang]]
| Päministr = [[Nguen Tan Zung]]
| Religii = [[animizm]], [[ateizm]], [[buddizm]]
| Valüt = [[vjetnaman dong]] (₫) (VND)
| Internet-domen = [[.vn]]
| Telefonkod = +84
| Aigvö = [[UTC]]+7
}}
'''Vjetnam''' ([[vjetnaman kel'|vjetn.]]: ''Việt Nam''), oficialižikš '''Vjetnaman Socialistine Tazovaldkund''' ([[vjetnaman kel'|vjetn.]]: ''Cộng Hòa Xã Hội Chủ Nghĩa Việt Nam'', [[tji nom]] 共和社會主義越南, vepsän transkripcii: ''Kong hoa sa hoi tü ngä vjet nam''), om valdkund [[Azii|Azijan]] suvipäivnouzmpoles. Pälidn om [[Hanoi]].

== Istorii ==
Vl 1945 sügüz'kun 2. päiväl Vjetnam tedoti ripmatomudes [[Francii|Francijaspäi]]. Francii tundišti Vjetnaman ripmatomut vl 1954 heinkun 21. päiväl.

Vozil 1940-1946 valdkundan territorii oli [[Japonii|Japonijan]] okkupacijan al.

Vspäi 1954 kaks' Vjetnamad oli — Pohjoine da Suvine. Vozil 1957-1975 [[Soda Vjetnamas]] oli, tetab kuti [[Toine soda Indokitaiš|Toižen sodan Indokitaiš]] pala. Vl 1976 ühthine Vjetnaman valdkund udessündutihe.

Jäl'gmäine Konstitucii om vahvištadud vl 2013 kül'mkun 28. päiväl. Se om tulnu väghe vspäi 2014.

== Geografijan andmused ==
[[Fail:Vietnam Topography.png|thumb|left|200px|Vjetnaman topografine kart.]]
[[Fail:Asia Cruise Junk in Halong bay.JPG|thumb|right|250px|Ha Long-laht.]]
Vjetnam om kaikiš päivnouzmaižemb valdkund [[Indokitai (pol'sar')|Indokitai-pol'sarel]]. Se om mavaldkundröunoiš [[Kambodž]]anke (röunan piduz — 1158 km) da [[Laos]]anke (2161 km) päivlaskmas, [[Kitai]]nke pohjoižes (1297 km). Ühthine röunoiden piduz om 4616 km. Vjetnaman päivnouzmaižed da suvižed randad lainištab [[Kitain Suvimeri]]. Ühthine randanpird (merisaridenke) — 3444 km.

Madalad mäged da keskkorktusen mäged ottas enamba 80% Vjetnaman territorijad. Vjetnaman kaikiš korktemb čokkoim om [[Fanšipan]]-mägi, 3143 m meren pindan päl.

Suvipäivnouzmpol'žen Azijan pit'kembaižed [[Hongh]]- da [[Mekong]]-joged langetas [[Kitain Suvimeri|Kitain Suvimerhe]] Vjetnaman territorijal.

Londuseližed pävarad oma [[kivivoi]] da [[londuseline gaz]] Kitain Suvimeres, [[kivihil']], [[alüminii|boksitad]], [[hrom]], [[marganc]], harvad [[mametall]]ad, [[fosfatad]]; toižed varad — [[mec]], [[gidroenergii]], [[mahuz]].

== Politine sistem ==
[[Fail:Presidential Palace of Vietnam.jpg|thumb|right|250px|Vjetnaman prezidentan pert'kulu [[Hanoi]]š.]]
Ohjandusen form om unitarine socialistine [[parlamentine tazovaldkund|parlamentine]] tazovaldkund ühten partijanke (Vjetnaman Kommunistine partii). Valdkundan pämez' om prezident ([[vjetnaman kel'|vjetn.]]: ''Chủ tịch''), hän-žo azekhiden vägiden päkäsknik. Üks' varaprezident om hänele abhu. Parlament paneb radnikusele valdkundan prezidentad (videks vodeks), päministrad da toižid ohjastusen ühtnikoid, Ülembaižen käskuzkundan sudijad. Prezidentale sab otta radnikust kahtišti.

Parlament om üks'kodine Nacionaline Suim ([[vjetnaman kel'|vjetn.]]: ''Quốc Hội'') 500 deputatanke. Kaik rahvaz valičeb heid videks vodeks. Vaiše parlamentale sab vahvištada käskusid da konstitucijad.

Ülembaine rahvahan käskuzkund om käskuzkundaližen tobmuden pä. Avtonomijoiden olmatomudehe kacmata, kaikuččele ristitule sab kävutada mamankel't käskuzkundas.

Järgvaličendad parlamentha oliba vl 2011 semendkun 22. päiväl.

== Administrativiž-territorialine jagand ==
&nbsp;&nbsp;&nbsp;''Kacu kirjutuz: [[Vjetnaman administrativiž-territorialine jagand]].''

Vjetnam alajagase 63 regionha: 58 agjad ([[vjetnaman kel'|vjetn.]]: ''Tỉnh'') da 5 agjaha tazostadud lidnad keskuzalištusenke ([[vjetnaman kel'|vjetn.]]: ''Thành phố trực thuộc Trung ương'').

Agjad alajagase lidnoihe agjalištusenke ([[vjetnaman kel'|vjetn.]]: ''Thành phố trực thuộc tỉnh'', vl 2013 — 64 mugošt lidnad), ezmäižen pordhan administrativižihe lidnühtnikoihe ([[vjetnaman kel'|vjetn.]]: ''thị xã''), külärajonihe ([[vjetnaman kel'|vjetn.]]: ''huyện'', vl 2013 — 548 rajonad). Lidnad keskuzalištusenke mülütadas kahtenden da ezmäižen pordhan administrativižid lidnühtnikoid ([[vjetnaman kel'|vjetn.]]: ''quận'' da ''thị xã''), külärajonid.

Valdkundan agjad da lidnad ühtetas 8 ekonomižhe regionha.

== Eläjad ==
Vjetnaman lidnad-millionerad (vl 2010<ref>[http://www.vietnamtourism.org.vn/guide/list-of-cities-in-vietnam/ Gid Vjetnamadme: lidnoiden da provincijoiden nimikirjutez (2010). — Vietnamtourism.org.vn.] {{ref-en}}</ref>, kaik ned oma provincijoihe tazostadud): [[Hošimin]] (rahaazjoiden keskuz), [[Hanoi]] (pälidn), [[Haifon]], [[Kantho]], [[Danang]].

Uskojiden mülükund (vn 1999 rahvahanlugemižen mödhe): ezitatoiden kul'tan ([[vjetnaman kel'|vjetn.]]: ''tho kung to tjen'') veroiden ([[animizm]]an) polenpidajad da [[ateizm|ateistad]] — 80,8%, [[buddizm|buddistad]] — 9,3%, [[katoline jumalankodikund|katolikad]] — 6,7%, toižed — 3,1%.

== Rahvahanižanduz ==
Vjetnaman päeksport om erazvuiččed [[sobad]] (läz 22%), [[suks'kengäd]] da [[sportkengäd]] (11%), [[elektroladimišt]] (läz 9%), [[kivivoi]] (6%), [[kala]] da [[merenproduktad]] (6%); toine eksport — metalline [[mebel']] ofisan täht (4%), [[hobed]] (3%), [[ris]] (3%), [[kofe]] (2%), [[kivihil']] (2%), [[vas'k|vas'kne]] vanuim (2%), [[räzin]] (1%), [[lebuištim|lebuištmed]] lendimiden täht (1%), [[kakao|kakaonbabud]] (1%). Vl 2012 [[Kitai]], [[Japonii]], [[AÜV]] da [[Suvikorei]] oliba pätorguindpartnörikš (ühtes — pol'eksportad dai pol'importad).

== Homaičendad ==
<references />

== Irdkosketused ==
;Tobmuz
* [http://vpctn.gov.vn/ Vjetnaman Socialistižen Tazovaldkundan prezidentan oficialine sait.] {{ref-vi}}
* [http://quochoi.vn/ Vjetnaman Nacionaližen Suiman sait.] {{ref-vi}}
* [http://www.cpv.org.vn/cpv/ Vjetnaman Kommunistižen Partijan sait.] {{ref-vi}} {{ref-en}} {{ref-fr}} {{ref-zh}}
* [http://www.gov.vn/ Vjetnaman Socialistižen Tazovaldkundan ohjastusen oficialine portal.] {{ref-vi}} {{ref-en}} {{ref-zh}}
* [http://www.mofa.gov.vn/ Vjetnaman Röunantagaižiden azjoiden ministrusen oficialine sait.] {{ref-vi}} {{ref-en}}
;Toižed
* [http://www.gso.gov.vn/ Vjetnaman Valdkundaližen statistikan radnikoičendan sait.] {{ref-vi}} {{ref-en}}
* [http://www.orvd.ru/ Venäman da Vjetnaman sebruzkund.] {{ref-ru}}

{{Commons|Vietnam}}
{{Azii}}

[[Kategorii:Vjetnam| ]]
