{{1000}}
[[Fail:River Ganges and tributaries.png|thumb|right|450px|Gang-jogi ližajogidenke.]]
'''Gang''' vai '''Gangjogi''' ({{lang-hi|गंगा}} ''Gaṅgā'' [ˈɡəŋɡaː], {{lang-bn|গঙ্গা}} ''Gōnga'', {{lang-en|Ganges}} [ˈɡændʒiːz]) om üks' kaikiš täuz'vezižembiš da pidembiš jogišpäi mail'mas. Se jokseb [[Suviazii|Suviazijas]], om [[Indii|Indijan]] üks' päsimvolišpäi. Gangan jogenvago om 2525 km pitte (ku lugeta orhal). Jogi augotase [[Gimalajad|Gimalajiden]] pautkil, jokseb suvipäivnouzmha levedad väghižedme [[Indan da Gangan tazangištodme]] i lankteb [[Bengalijan laht]]he.

Gang i [[Brahmaputra]] sättas ühthižen suhišton lanktendan sijas, se om kaikiš järedamb mail'mas (59 000 km²). Gangan del'tan pähijam nimitase Padm:aks.

== Geografijan andmused ==
[[Fail:Gangesdelta klein.jpg|thumb|right|300px|Gangan suhišton fotokuva Man ratud kaimdajaspäi.]]
Joginiškod jokstas Gimalajiden jäžomišpäi. Jogenvago vedase [[Indii|Indijan]] pohjoižpoledme. Suhišton tobj pala sijadase [[Bangladeš]]an territorijal. Mugažo [[Nepal]]an, [[Kitai]]n da [[Butan]]an erased territorijad mülüdas basseinha.

* Jogen basseinan pind: 1 080 000 km².
* Veden mülü: 12 tuh. m³/s.
* Basseinan ristitišt: 500 mln ristituid.

Gang jagase koumeks palaks: üläjoksmuz (läz 800 km, joginiškaspäi [[Kanpur]]hasai), keskjoksmuz (ku lugeta orhal, ka 1529 km, Kanpuraspäi Indijan da Bangladešan röunhasai) i alajoksmuz (300 km, jogensuhusai). Jogi koveroičeb keskjoksmuses, sigä jogenvagon todesine piduz om 2597 km (1529 kilometran sijas). Läz [[Prajagradž]]ad Gang otab kaikiš znamasišt [[Džamn]]-ližajoged oiktaspäi.

== Ristitišt ==
Päiči vähembusiš, rahvahanlugemižen aigan erištadas gruppid kelen i uskon mödhe, ei rahvahid. Gangan basseinan ristitišt om segoitadud rodul, pagižeb erazvuiččil kelil, niid kaik om severz' kümnikad. Kaikiš levitadud keled oma [[hindi]] (51-61%), [[bengalan kel'|bengalan]] (nelländez, [[Bengalii|Bengalijas]] tobjimalaz) da [[anglijan kel'|anglijan]] (jäb johtutamaha rahvahanlugemižen satusiš) keled.

Religijan mödhe regionan eläjad oma tobman palan [[induizm]]an uskojad (läz koumed nelländest) i [[islam]]an uskojad (23%, heišpäi koumandez eläb Bangladešas).

Indijan territorijal Gang jokseb nenid štatoidme: [[Uttarakhand]], [[Uttar Pradeš]], [[Bihar]] i [[Päivlaskmaine Bengalii]].

Järedad lidnad jogen randoil (enamba 500 tuh. rist. vl 2008, mödvedhe): [[Kanpur]], [[Prajagradž|Prajagradž (Allahabad)]], [[Varanasi]], [[Patn]], [[Kolkat]], [[Haur]] (Indii), [[Radžšahi]] i [[Khuln]] (Bangladeš).

== Kävutand ==
Amussai Gang-jogi kävutase avaras eläjil sen randoil ristituil. Päznamoičendad oma ižandusen täht da religijan täht.

=== Maižanduz da kalanpüdand ===
Gangan vezi kävutase ristitištol kaiktä koditarbhaižuden tagut. Mugažo veden sur'kulu mülü ottas tegimišton edheotandoihe kaiked regionadme. Veden kaikiš suremb lugumär kävutase kastelemha maižandusen umoid. Tazangištol Gangan alangišt om lujas plodukaz. Vozil 1848−1878 [[Gangan kanal]]an molembad palad oma saudud.

[[Kalanpüdand]] šingotase jogen del'tas, sigä-žo kalanümbriradajiden tegimiden verk om olmas, kacmata sihe azjaha, miše kalan da imetaiživatoiden lugu väheneb veden redustandan tagut. Kalan ližaks, sadas-püdas [[krokodil]]oid da [[katussamba|katussamboid]] jogespäi.

=== Matk pühiže sijihesai da turizm ===
[[Palomnikuz|Palomnikuz (Matk pühiže sijihesai)]] om turizman pätoižend Gangan rajonas. Palomnikoiden holituz om [[induizm]]an pühälidnoiden ([[Haridvar]], [[Allahabad]], [[Varanasi]]) ižandusen znamasine pala tazangišton rajoniš, joginiškoiš-ki.

Induizman mifologijan mödhe, ''Ganga'' om taivhaline jogi. Se laskihe maha da kändihe Gang-jogeks<ref>[http://www.rodon.org/other/r.htm#a37 Легенда о священной реке Ганге (Legend pühäs Gang-joges) //Рамаяна (Ramajana). — ''Rodon.org''.] {{ref-ru}}</ref>. Sil aigalpäi jogi jokseb koumes mirus läbi: taivaz, ma da ad. Jogirandoil tehtas kremacijad, kolnuziden induizman uskojiden tuhk häiktudas veden päle, ristitud pestas dai čukloiteldas veron mödhe.

Joginiškoiden kos'ked oma [[rafting (sportajand jogedme)|raftingan]] (sportajandan jogedme) populärižed da kaglanmurdajad sijad.

=== Laivoidenlikund ===
Päportad sijadase Gangan suhišton randoil: [[Kolkat]] Indijas i [[Mongl]], [[Barisal]], [[Čandpur]] Bangladešas.

[[Megasfen]]an mödhe, Gang da sen erased päivnouzmaižed ližajoged sättuihe laivoidenlikundha 4. voz'sadaspäi edel meiden erad kaikil tazosijil, ei ole kos'kid. 19. voz'sadan kahtendel polel jogited lanksiba irrigacižiden kanaliden i raudteiden sauvondan tagut. Nügüd' laivoidenlikund om voimusine suspäi ülezjogen [[Allahabad]]annoks täudes märas, [[Kanpur]]-lidnannoks — venehil lapakon pohjanke.

=== Padoseinäd da gidroenergetik ===
Om kaks' padoseinäd Gang-joges, ka ned oma sured. Ühtenz' seižub läz [[Harudvar]]ad, kahtenz' — Farakk-padosein Bangladešan röunal, jogen pähijamas.

Üks' penembiš padoseinišpäi om Tehri, se om seižutadud Gangan joginiškon [[Bhagirathi]]-päjogel. Tulijha aigaha om padoseiniden projektoid Gangan üläjoksmusen täht da sen ližajogiden täht.

Gangan randad oma tihedašti elänzoittud, i jogahižen sur'veden aigan upotab eländpunktoid. Se grazib ristituiden elole, kaluištole da pertile, vedhut pidab reguliruida.

== Ekologii ==
Gang ližajogidenke om tetab ičeze [[sur'vezi]]l sezonan mödhe. Suvipäivlaskmaine musson tob viž kudendest kaikiš vihmoišpäi nelläs kus: kezaku — sügüz'ku. Jogi pezeb sagedmaiden sur' lugumär Gimalajiden pautkišpäi, sen tagut Gangan vezi om pakuižen mujun polhe da redukaz kaikenaigašti. Kaikuččel vodel 65 mln tonnoid mudad ištub jogialangištho, völ 749 mln tonnoid sabustab Farakk-padoseinäd, 95 mln tonnoid jokseb [[Bengalijan laht]]he.

Veden ladun mödhe Gangad nimitadas paksus ühteks kaikiš redustadud jogišpäi mail'mas. Joginiškoiden vezi om ireg, no jo niiden alajoksmusen zavottes ristitišt da äiluguižed edheotandad lasketas jänduzvezid oikti jogehe puhtastamata tobjimalaz. Sur'veziden aigan Gangjogi keradab redud da murdod. Eskai kül'bend Gangas kucub tärtläžundoid, pagižmata veden jomižhe kävutandan polhe.

Tedomehed Indijan ohjastusen aluskundoišpäi sanuiba äi taričendoid paremboičemha veden ladud, no niišpäi panihe eloho vähän. «Ganga Action Plan»-programan (1985−2000) lopindale om sättud puhtastuzsauvusid ümbriradamha 1 mln kub. m päiväs. Vl 1985 2,7 mln m³ oli tarbhaine, i sil aigalpäi painuz jogehe ližaduihe znamasižikš. Gangal om röunatud mahtuz ičepuhtastamha. [[Bakteriofag]]ad äikerdoitas hüvin räkän klimatan tagut, ned rikoba varuližid bakterijoid. Gangan vedel om mahtuz toda [[hapanik]]ad.

Severz'-se kel'dtahoid om jügedoil samhas joginiškoil da aigoidme upotadud del'tas. [[Gimalajad|Gimalajiden]] ezimägištol se om Rahvahaline «Radžadži»-kel'dtaho. Suhišton luhtsaril se om Rahvahaline «Sundarban»-puišt [[mangrad|mangrmecoidenke]], [[läipoikaz pedr|läipoikahid pedroidenke]], [[bengaline tigr|bengaližiden tigridenke]] da [[gavial|gavial-krokodiloidenke]].

== Galerei ==
<center><gallery>
Fail:Devprayag Bhagirathi Alaknanda 01.jpg|Gang sündub Alaknandan da Bhagirathin ühthejoksmusen sijas
Fail:Ganga at Kaudiayala.jpg|Homendezsumeg Gangan päl [[Uttarakhand]]-štatas
Fail:Sunset on the Ganga river, Allahabad.jpg|Päivlaskm da Gang ülezjogen [[Prajagradž]]aspäi
Fail:Varanasi londery.jpg|Gangan rand [[Varanasi]]š
Fail:River Ganga with Howrah bridge in the backdrop.jpg|Gang [[Kolkat]]as Hovrah-sildanke tagamal
</gallery></center>

== Homaičendad ==
<references />

== Irdkosketused ==
* [http://www.ecofriends.org/ «Eco Friends»-sebr voibištelese Gangan puhtastandan taga (''ecofriends.org'').] {{ref-en}}

[[Kategorii:Gang| ]]
[[Kategorii:Bangladešan joged]]
[[Kategorii:Indijan joged]]
[[Kategorii:Joged kirjamišton mödhe]]
[[Kategorii:Induizm]]
