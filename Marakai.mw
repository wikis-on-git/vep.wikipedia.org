{{Eländpunkt
 | Nimi = Marakai<br />Maracay
 | Lidnanznam = Escudo de Maracay.svg
 | Flag = Bandera de Maracay.svg
 | Lidnanznam text = Marakain lidnanznam
 | Flag text = Marakain flag
 | Valdkund = Venesuel
 | Eläjiden lugu = 407,109
 | Voz' = 2011
 | Pind = 311.57
 | Fail = AMANECER EN MARACAY 2.jpg
 | Pämez' = Pedro Bastidas<br/>(kül'mku 2008—)
 | Telefonkod = +58-243
 | Aigvö = [[UTC]]−4
}}
'''Marakai''' ({{lang-es|Maracay}} [maɾaˈkaj]) om lidn [[Venesuel]]an pohjoižes. Se om valdkundan videnz' lidn eläjiden lugun mödhe, [[Aragua]]-štatan administrativine keskuz da kaikiš suremb lidn. Faktižen lidnan znamasine pala mülüb Žirardo-municipalitetha.

== Istorii ==
Eländpunktan aluz om pandud oficialižikš Diego de Banjos-episkopal vn 1701 5. päiväl keväz'kud. Ühthižen versijan mödhe, lidn om nimitadud sijaližiden indejalaižiden vejan mödhe, «marakajo»-sana znamoičeb «pen' tigr». Marakai šingotihe lujas [[Huan Visente Gomes]]-diktatoran ohjandusen aigan (1908−1935), arni se mez' käski sauda lidnas nenid objektoid: triumfaline bembelüläh, härgiden torg (ispanižen Sevil'jan torgun kopii), operteatr, zoopark, «Jardín»-adivpertin (Garden Hotel) kompleks attrakcionoidenke i saduidenke. Gomes koli Marakaiš, hänen mavzolei i muštnik oma olmas lidnas.

Nened ižandusen sarakod oma šingotadud Marakaiš: bumagaine tegimišt, [[cement]]an pästand, himikatoiden tehmine tekstilin täht, [[kangaz|kanghiden]] tegijad edheotandad, sömtegimišt, muilan i parfümerijan tehmine, ambluzvaroiden i štucertuikutimiden valdkundaližed tegimed. Lidn om maižanduseližen rajonan keskuz (saharrogo, tabak, kofe, kakao, järed sar'vikaz kabjživatišt), parččomad oma levitadud.

== Geografijan andmused ==
Lidn sijadase 25 km suvhe [[Kariban meri|Kariban meren]] randaspäi, 412..894 m korktusil, 445 m keskmäižel korktusel valdmeren pindal päl. Mägisel'g om lidnan da valdmeren keskes. Matkad [[Karakas]]hasai om 80 km päivnouzmha.

Klimat om [[ekvatorialine vö|ekvatorialine]], päivän lamuz om +25..+27 C° vodes läbi. Paneb sadegid 920 mm vodes. Vihmsezonal (semendku-kül'mku) paneb 100..200 mm kus, kuivsezonan aigan (tal'vku-sulaku) paneb ühthemänho 10 mm.

Marakai jagase kahesaks tulendaks (üks'lugu {{lang-es|parroquia}}).

== Eläjad ==
Vl 2011 lidnan ristitišt oli 407 109 eläjad, štatan nelländez. Vl 2011 kaik 1 212 981 ristitud elihe lidnaglomeracijas 915 km² pindal, vodele 2021 sen ristitišt tegihe 1 576 451 eläjad. Ühesa municipalitetad mülüdas sihe kogonaz, kaikiš suremb om Žirardo.

''UNEFA''-sodauniversitetan päkampus sijadase lidnas. Valdkundan üks' kahtes sodail'mbazaspäi, desantan openduzkeskuz i tankdivizii oma läz lidnad.

== Homaičendad ==
<references />

{{Commons|Category:Maracay}}

[[Kategorii:Venesuelan lidnad]]
[[Kategorii:Eländpunktad kirjamišton mödhe]]
[[Kategorii:Aragua|*]]
